Președintele Republicii Franceze, Emmanuel Macron, a avut o criză de tuse cauzată de purtarea măștii de protecție, în timp ce le ținea un discurs despre egalitatea de șanse unor liceeni din Clermont-Ferrand.

În filmare se vede cum președintele francez se blochează, își dă jos masca refolosibilă din material textil, un agent din garda personală îi oferă un pahar cu apă, iar președintele îl roagă să îi dea o altă mască, mai lejeră. Între timp, Macron tușește fără mască în fața celui care îl asistă.

„Mă sufoc cu asta”, spune el, mototolindu-și masca de pânză și pasând-o agentului din garda care îl însoțea. Acesta îi întinde un pahar cu apă. Macron le spune tinerilor să păstreze distanța fizică. Într-un final, își reia discursul, după ce primește o mască mai lejeră, de unică folosință, relatează Smart Radio, care citează France Info.

Emmanuel Macron a fost testat de noul coronavirus la întoarcerea dintr-o vizită efectuată în Liban și Irak, rezultatul fiind negativ. În mod vizibil, criza de tuse care l-a afectat în timpul discursului era legată de imposibilitatea de a respira și a vorbi, cauzată mai degrabă de purtarea unei măști improprii, decât de vreo presupusă infecție cu SARS-CoV-2.