Preşedintele Republicii Moldova, Maia Sandu, a avut joi o întrevedere cu ambasadorul Rusiei la Chişinău, Oleg Vasneţov, în timpul căreia a discutat despre situaţia epidemiologică şi despre un acces mai rapid la vaccinul rusesc Sputnik V, informează mass-media de peste Prut şi agenţia de presă TASS.

"Am accentuat din nou, ca şi în celelalte discuţii avute, că ne dorim să obţinem ajutor din partea Federaţiei Ruse pentru acces mai rapid la vaccinul Sputnik V, având în vedere necesitatea de a accelera procesul de vaccinare. Cu cât mai repede asigurăm accesul populaţiei la vaccinuri anti-Covid-19, cu atât mai repede avem şansa să revenim la normalitate şi să salvăm vieţile celor dragi', a scris Maia Sandu pe pagina sa de Facebook.

Totodată, Maia Sandu a discutat cu directorul general al Uniunii Industrial-Financiare Ruse, Stanislav Pughinskii, şi cu reprezentantul comercial al Federaţiei Ruse în Republica Moldova, Vladislav Darvai, despre intensificarea relaţiilor comercial-economice dintre Republica Moldova şi Federaţia Rusă.

"Avem multe subiecte pe agendă şi depunem eforturi pentru a rezolva împreună problemele cetăţenilor moldoveni', a mai scris Maia Sandu.

Campania de vaccinare împotriva noului tip de coronavirus a demarat în Republica Moldova la începutul lui martie, când a ajuns primul lot de 14.400 de doze de vaccin AstraZeneca împotriva COVID-19, livrate gratuit prin intermediul platformei globale COVAX. Republica Moldova a devenit atunci prima ţară din Europa care a primit doze de vaccin prin acest mecanism. Anterior, România a trimis 21.600 de doze de vaccin AstraZeneca la Chişinău.

Potrivit autorităţilor de la Chişinău, Republica Moldova ar avea nevoie de circa 4,8 milioane de doze pentru a imuniza aproximativ 70% din populaţie.

La ora actuală, Republica Moldova a autorizat mai multe vaccinuri, printre care serul rusesc Sputnik V. De asemenea, au fost demarate discuţii cu companiile americane Johnson&Johnson şi Pfizer.

La începutul lui februarie, situaţia epidemiologică din Republica Moldova s-a deteriorat. În acest context, republica a înăsprit restricţiile.