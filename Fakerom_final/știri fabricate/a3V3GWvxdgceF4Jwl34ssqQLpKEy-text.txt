Un nou tip de coronavirus a fost descoperit în sudul Angliei. Secretarul pentru sănătate, Matt Hancock, a declarat că cel puțin 60 de autorități locale din diferite regiuni au înregistrat infecții cauzate de noul tip de coronavirus „Hancock”, scrie bbc.

El a mai spus că Organizația Mondială a Sănătății a fost anunțată și că oamenii de știință din Marea Britanie deja fac studii detaliate. Demnitarul a mai declarat că deocamdată nu există „nimic care ar sugera” că noul tip de coronavirus ar provoca consecințe mai grave decât COVID-19 sau că ar fi rezistent împotriva vaccinurilor.

„Am identificat în prezent peste o mie de cazuri cu această variantă, predominant în sudul Angliei, în aproape 60 de zone diferite. Nu știm în ce măsură acest lucru se datorează noii variante, dar indiferent de cauză, trebuie să luăm măsuri rapide și decisive, care din păcate sunt absolut esențiale pentru a controla această boală mortală în timp ce vaccinul este lansat”.

Profesorul Alan McNally, expert la Universitatea din Birmingham, a declarat că laboratoarele de testare din Marea Britanie au preluat această nouă variantă în ultimele câteva săptămâni.

„Se fac eforturi uriașe pentru a caracteriza această variantă și a-i înțelege originea. Este important să păstrăm o perspectivă calmă și rațională asupra tulpinii, deoarece aceasta este o evoluție normală a virusului și ne așteptăm ca noi variante să apară în timp”.