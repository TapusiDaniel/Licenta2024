Autoritățile chineze din orașul Wuhan au anunțat că o persoană a murit din cauza infecției cu noul tip de coronavirus din China, fiind al doilea deces înregistrat ca urmare a acestui virus.

Un bărbat în vârstă de 69 de ani a fost spitalizat recent, pacientul prezentând o stare anormală a funcției renale și probleme severe la mai multe organe, a anunțat Comisia Medicală a municipiului Wuhan. Pacientul a decedat pe data de 15 ianuarie.

Până acum, în orașul chinez Wuhan au fost confirmate 41 de cazuri de pneumonie ca urmare a infecției cu un nou coronavirus.

rganizația Mondială a Sănătății (OMS) a avertizat că noul coronavirus din China s-ar putea răspândi la nivel mondial și a îndemnat spitalele din întreaga lume să se pregătească pentru acest scenariu.

Luni, o femeie din China a fost plasată în carantină în Thailanda, fiind primul caz detectat în afara Chinei.
Coronavirusurile fac parte dintr-o mare familie de virusuri care provoacă boli diverse, de la răceala comună la SARS, potrivit Organizației Mondiale a Sănătății (OMS). Simptomele sunt și ele diverse, de la febră la insuficiență renală, iar, în unele cazuri, la deces. Unele se transmit ușor de la o persoană la alta, altele, nu.

Virusul SARS a infectat peste 8.000 de oameni și a ucis 774, într-o epidemie care a afectat Asia și apoi 37 de țări, în perioada 2002 – 2003.

Un coronavirus este vinovat și de MERS (Sindromul Respirator din Orientul Mijlociu), identificat inițial în Arabia Saudită, în 2012. MERS a ucis 851 de oameni la nivel global, potrivit OMS.

Noul coronavirus detectat în Wuhan nu pare a fi atât de puternic precum SARS și MERS, având drept simptome principale febra și dificultățile respiratorii.

