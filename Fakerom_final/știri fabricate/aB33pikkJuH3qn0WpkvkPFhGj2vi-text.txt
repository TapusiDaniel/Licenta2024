Mă uit în jur și nu reușesc să înțeleg. Ce se întâmplă cu noi? Pare că se confirmă zvonul conform căruia procentul celor proști ar depăși orice imaginație. Isteria a cuprins omenirea. Mulți cred cu tărie că a sosit sfâșitul lumii! Ca urmare, se golesc magazinele. Populația a dat buzna și își face rezerve de hrană, de apă, de medicamente. Speculanții au început să-și etaleze meseria. Prețurile o iau și ele razna. O mască de protecție din tifon a ajuns să coste de la 20 de bani la 2 euro. Se fuge din orașe. Se suspendă cursurile școlare, se propune intrarea într-un concediu medical general, pentru toți angajații. Se închid localități, cu miile lor de locuitori cu tot.

Un alt minunat exemplu de prostie, este că se încearcă izolarea tuturor celor care au intrat în contact sau au fost cândva în aceeași încăpere cu cineva bănuit că ar fi fost în preajma unui gripat. Spun că este o mare prostie fiindcă așa ceva, practic, nu este posibil. De ce nu-i posibil? Pentru că, în mod natural, numărul persoanelor vizate va urma o creștere în progresie exponențială, imposibil de controlat. În numai câteva săptămâni întreaga populație a planetei ar fi deja în carantină…

                            Nimic nu este întâmplător
Nu trebuie să fii un geniu ca să descoperi, la o privire mai atentă, că aici este vorba de manipulare. Care a fost adevăratul motiv și cum a fost lansat acest exercițiu de inducere a fricii la scară mondială, încă nu este clar. Poate n-o să aflăm niciodată. Ceea ce nu înseamnă că nu putem recunoaște caracteristicele unei manipulări. Mai ales că este una obișnuită, clasică, fără nimic special înafara faptului că se manifestă pe o arie teritorială mult mai mare.

Cineva, undeva, bagă o groază de bani în acest exercițiu de isterizare colectivă. Nu întâmplător și nu gratuit, stații de televiziune serioase își întrerup periodic emisiunile pentru a sădi spaima în populație. Nu întâmplător și nu pe gratis, suntem bombardați din ceas în ceas cu cifre care, fără a prezenta puncte de referință, nu fac decât să sperie naivii. Nu întâmplător și nu gratuit, suntem informați cu numărul îmbolnăvirilor, a morților și a extinderii maladiei fără a se spune nimic despre cifra celor vindecați (cifră care, la această dată, depășește 30% din îmbolnăviri și, pe măsură ce timpul trece, crește). Nu întâmplător și nu gratuit, figuri proeminente ale politicii și ale sistemului de sănătate ies pe sticlă sau pe calea undelor radio pentru a avertiza asupra pericolelor mortale ale gripei acesteia aproape obișnuite. Nu întâmplător, Organizația Mondială a Sănătății (OMS) a revenit grabnic de la prima reacție de a ignora gripa și a deschis surprinzător de repede o campanie de isterizare pe plan mondial. Nu întâmplător și bănuiesc nu gratuit, acest virus a apărut în China (țara care a uimit lumea și a umilit marile puteri economice cu ritmul dezvoltării sale), în chiar ajunul anului nou chinezesc, atunci când țara cu un miliard și jumătate de oameni cunoștea cea mai mare mutație umană. Nu întâmplător, locul acela unde s-ar fi născut virusul (piața care până la urmă s-a dovedit a nu fi punctul adevărat al începutului de epidemie) se afla în apropierea unui laborator de cercetare a virușilor foarte cunoscut. Și, pe măsură ce ne informăm pe tema acestui coronavirus ciudat, descoperim noi și noi evenimente ne întâmplătoare.

                                    Este doar o gripă!
Domnilor și doamnelor, este o gripă! O gripă sezonieră cu o răspândire și cu o rata de îmbolnăvire și de mortalitate aproape similară cu a gripelor pe care le-am traversat fiecare dintre noi în decursul vieții. Această gripă, ca și celelalte de altfel, a afectat în mod fatal numai persoanele deja bolnave, tarate de boli cronice, cu organismul slăbit de suferințe anterioare și incapabil să lupte cu oricare altă viroză. Rata imbolnăvirilor, clamată de o mass-media iresponsabilă ca fiind ne mai întâlnită în istorie este, de asemenea, insignifiantă. La populația Terrei de 7,6 miliarde, există  82.164 de îmbolnăviri (cifra este aceea de azi, 27 februarie, ora 09.00 dimineața), adică un procent de numai 0,000000107%! Adică 1 (una) îmbolnăvire la fiecare 10 milioane de oameni. Dacă ar fi să ne referim la morți, procentul devine de 30 de ori mai mic (un deces la fiecare 300 de milioane de oameni!) Vi se pare că seamănă cu pandemia anunțată, cu apocalipsa care a înnebunit milioane de locuitori și care a închis cu armata comunități întregi?

OMS spune că da. Seamănă. În opinia celei mai autorizate persoane de pe glob în ceea ce privește sănătatea noastră, dl Tedros Adhanom Ghebreyesus, directorul general al Organizaţiei Mondiale a Sănătăţii „Ameninţarea unei pandemii de gripă este omniprezentă” (…) „Suntem într-o situaţie foarte delicată, în care epidemia poate merge în orice direcţie, în funcţie de modul în care gestionăm situaţia. Poate fi izolată, dar, dacă nu facem ce trebuie, vă scăpa de sub control. Dacă aplicăm măsuri de izolare, precum cele aplicate de China, vom observa o scădere a cazurilor şi în final epidemia poate fi izolată” Totodată, același domn Ghebreyesus, ne sfătuește să nu comparăm Covid-19 cu o gripă… Păi, dacă ne spuserăți chiar dv că este o gripă, cu ce altceva s-o comparăm, domnule Ghebreyesus?

Nu aș dori să credeți că îl acuz, cumva, pe directorul OMS, dar este ușor de constatat că s-a contat, de către cei care ne manipulează, inclusiv pe reacția emoțională, dincolo de rațiune, a oficialităților de la toate nivelurile. Se știe, acestea sunt bântuite permanent de frica unui eșec în alegerile ce urmează implacabil dacă vor fi criticați că nu au luat toate măsurile imaginabile pentru a preîntâmpina „nenorocirea”.

                Cine ar avea interesul să orchestreze un asemenea scenariu?
În ceea ce privește arătatul cu degetul, nu numai noi, românii, suntem meșteri. O mulțime de analiști și de jurnaliști de pe mapamond se grăbesc în a indica „vinovații”. Conform acestora, aria celor culpabili pentru crearea și menținerea unei stări de teamă vecină cu isteria pare a fi extrem de largă. Se merge de la a indica SUA ca fiind principalul interesat, din motive determinate de ambiția de a controla mersul lumii, la incriminarea marilor corporații farmaceutice preocupate nu numai de vinderea medicamentelor dar și de obținerea de fonduri și de întrarea urgentă în circuitul comercial a unor noi vaccinuri încă ne admise pentru tratarea oamenilor. De la obsesia miliardarilor adepți ai teoriei eugeniei de a lansa pe piață un vaccin destinat impuținării populației Terrei și controlului genetic al celor rămași, până la actiunea puternicelor lanțuri de magazine de produse alimentare cu scopul de a-și vinde stocurile uriașe pe cale să devină inutilizabile. Se ajunge, în mod cât se poate de serios, la absurda idee conform căreia guvernul chinez ar fi eliberat voit virusul în propria țară cu scopul a demonstra lumii cât este de capabil în a stăpâni un fenomen de isterie națională.

Numai și numai pentru a exemplifica, am ales câteva extrase din articole pe tema coronavirusului  scrise de jurnalista  Whitney Webb. „Cu toate acestea, deși multe dintre aceste teorii sunt în mod clar speculative, există, de asemenea, dovezi verificabile cu privire la interesul recent al unei agenții guvernamentale americane controversate, pentru noile coronavirusuri, în special cele transmise de la lilieci la oameni. Agenția respectivă, Agenția pentru Proiecte de Cercetare Avansată în Domeniul Apărării de la Pentagon (DARPA), a început să cheltuiască milioane pentru o astfel de cercetare în 2018, iar unele dintre aceste studii finanțate de Pentagon au fost efectuate în laboratoare militare americane pentru arme biologice cunoscute, situate la granița cu China, și au avut ca rezultat descoperirea a zeci de noi tulpini coronavirus, chiar în luna aprilie a anului trecut. În plus, până în prezent, legăturile dintre principalul laborator de arme biologice al Pentagonului și un institut de virusologie din Wuhan, China – unde se crede că focarul actual a început – nu au fost raportate până acum în mass-media în limba engleză”(…) „Deși rămâne complet necunoscut modul în care a apărut actuala epidemie, detaliile despre DARPA şi recentele experimente ale Pentagonului sunt în mod clar de interes public, mai ales având în vedere că nişte companii, care sunt parteneri strategici ai DARPA, au început recent să dezvolte un vaccin pentru a combate epidemia de coronavirus”(…) „Indiferent de motivația reală din spatele îngrijorării bruște și recente a Pentagonului privind utilizarea liliecilor ca vehicul pentru arme biologice, armata americană a cheltuit milioane de dolari în ultimii ani finanțând cercetarea asupra liliecilor, virușilor letali pe care îi pot găzdui – inclusiv coronavirușii – și a modului cum sunt transmişi acești viruși de la lilieci la oameni.”[1]

Exemplele ar putea continua la nesfârșit. În fiecare minut, într-un ritm amețitor, apar articole, studii, știri și atenționări privitoare la viitoarea „pandemie”.

                         Despre România, numai de bine
În România, primului purtător de virus i se acordă mai multă atenție decât i s-a acordat în America cosmonautului Neil Armstrong după ce a pășit pe lună! Se întrerup emisiunile de televiziune, sunt interogați despre purtătorul minusculului ucigaș cei care conduc țara, sunt filmate la nesfârșit roțile autosanitarei care îl transportă spre spital, sunt detaliate condițiile de izolare, aparatura, echipamentul. Sunt urmăriți insistent de camerele de luat vederi purtătorii de costume ciudate, mascați și înmănușați precum scafandrii de mare adâncime…

Mii de oameni sunt „condamnați la arest la domiciliu”. Ca nu cumva să evadeze spre apetisantu birt din centrul satului, s-au luat măsuri drastice pentru a  fi păziți cu jandarmii. Se imaginează scenarii destinate hrănirii lor, în ture, dimineața, la prânz și seara, de către persoane special selectate dintre membrii cei mai responsabili ai comunității.

După ce au fost supuși traumei de a fi devenit suspecți de răspândirea morții, nefericiții  potențiali purtători de virus sunt acum amenințați cu amenda sau cu închisoarea de vor îndrăzni să fluture vreo mână peste ulucă.

S-a convocat, în stare de urgență Consiliul  Suprem de Apărare al Țării, ca și cum s-ar fi anunțat iminența unui război devastator, pentru a se concluziona senin prin vocea cu inflecțiuni inconfundabile a scorțosului nostru președinte că nimeni n-ar trebui să se panicheze…

Un medic ieșean, enervat de ignoranța autorităților și de efectul de turmă care caracterizează populația isterizată, a declarat că acceptă să în mod voluntar să fie infectat cu virusul „ucigaș”. De ce face acest gest? „Ca să-i lămuresc pe imbecilii care umblă cu chiloțeii pe nas prin aeroporturi, mă ofer voluntar să mă infectez cu virusul vieții. Să vadă și ei un medic nevaccinat «antigripal» (o tâmpenie, având în vedere polimorfismul virusurilor gripale) care nu moare, frate, deși «a susținut ciuma roșie» (!) Prostovănimea lumii în care trăim nu pricepe nimic, se comportă ca o turmă, de aceea este ușor de manipulate.”

Domnilor guvernanți (atâți câți mai sunteți!), veniți-vă în fire! Opriți circul! Stopați isteria, nu o mai alimentați! Aveți responsabilitatea de a conduce o țară! Lăsați jocurile politice! Nu mai profitați de o gripă pentru a câstiga politic! Nu mai faceți  pe placul stăpânilor voștri care vă plătesc și care vă mențin pe funcții!

În loc să-i pedepsiți pe cei nevinovați, pe bănuiții că ar putea avea virusul (câtă prostie în această suspiciune, practic fiecare dintre noi suntem în această situație), pedepsiți-i exemplar pe aceia care alimentează isteria, pe cei care o cultivă, pe cei care o folosesc în câștigul lor! Ei nu sunt anonimi, sunt la vedere. Se laudă cu asta și câștigă miliarde de pe urma acțiunilor lor criminale.