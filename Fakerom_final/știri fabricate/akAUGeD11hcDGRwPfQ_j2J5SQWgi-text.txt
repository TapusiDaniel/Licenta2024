Autoritățile române speră că evoluția epidemiei va permite o relaxare a măsurilor, de luna viitoare. Însă acest lucru nu va însemna nici pe departe revenirea la normalitate, avertizează dr. Raed Arafat, secretar de stat în MAI.

Acesta a precizat că revenirea la starea de dinainte de pandemie va fi posibilă numai în momentul în care populația va putea fi imunizată împotriva noului coronavirus.
„E prea devreme să vorbim despre relaxarea măsurilor. Noi sperăm să apară în luna mai, așa cum se va întâmpla și în alte țări, dar totul depinde de cum va fi această perioadă. Oricum, relaxarea nu va însemna revenirea la normalitatea dinaintea acestei situații. Înseamnă măsuri treptate de relaxare, cu măsuri compensatorii și respectarea unor reguli, dacă nu vrem să revenim la o creștere a cazurilor. Trebuie să fim atenți cum vom conviețui cu virusul. Măsurile de relaxare nu vor însemna revenirea la normalitate până nu se găsește vaccinul”, a declarat Arafat vineri seară, la Antena 3.