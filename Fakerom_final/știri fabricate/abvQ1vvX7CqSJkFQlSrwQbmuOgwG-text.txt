Giuseppe Berardelli, un preot în vârstă de 72 de ani din Italia, a murit din cauza coronavirusului, după ce a refuzat să folosească aparatul de ventilare a plămânilor pe care i-l cumpărase comunitatea parohială. Acesta a preferat ca aparatul să fie oferit unei alte persoane bolnave, mai tinere, pe care nici măcar nu o cunoștea, scrie Newsweek.

Părintele Berardelli, originar din Casnigo, din provincia Bergamo, în nordul Italiei, a fost o persoană îndrăgită, binecunoscută pentru ajutorarea persoanelor cu probleme financiare, precum și pentru faimoasa sa motocicletă potrivit publicației italiene Araberara. Enoriașii săi au achiziționat un dispozitivul care să-l ajute să respire, însă a renunțat să folosească aparatul, în favoarea unei persoane tinere.

Despre toate cele întâmplate a vorbit inclusiv managerul azilului de bătrâni din San Giuseppe, care are numai cuvinte de laudă la adresa preotului de 72 de ani, considerat a fi un adevărat erou pentru gestul său.

„Don Giuseppe s-a sacrificat ca un adevărat preot. Sunt profund emoționat de faptul că el, protopopul din Casnigo, a renunțat din proprie voință la aparat, pentru a-l oferi cuiva mai tânăr”, a declarat managerul azilului de bătrâni San Giuseppe, pentru sursa citată.

Știrea, raportată de site-ul italian de știri Araberara, a fost distribuită pe Twitter de James Martin, SJ, redactor general al revistei America și consultant al Dicasterului pentru comunicare din Vatican.