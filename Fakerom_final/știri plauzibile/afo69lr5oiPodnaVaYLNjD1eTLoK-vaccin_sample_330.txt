---Vaccin sample---
Guvernul american le-a promis luni imigranţilor ilegali acces echitabil la vaccinurile anti-COVID19, la fel ca în cazul celorlalţi cetăţeni, şi a anunţat că autorităţile nu-i vor aresta în momentul în care se prezintă la centrele de inoculare, relatează Reuters.

Anunţul de luni reprezintă ultimul dintr-o serie de decizii recente ale preşedintelui Joe Biden care intenţionează să modifice strategia dură privind imigraţia adoptată de predecesorul său Donald Trump.

"Este un imperativ moral şi de sănătate publică să ne asigurăm că toate persoanele care locuiesc în Statele Unite au acces la vaccin ... odată eligibil conform normelor locale de distribuţie", a anunţat Departamentul pentru Securitate Internă într-un comunicat.

Operaţiuni de aplicare a legii privind imigraţia ilegală nu vor fi efectuate la sau în apropierea sit-urilor sau a clinicilor unde au loc inoculările anti-COVID19, a mai spus DHS.

Joe Biden a anunţat de asemenea că intenţionează să crească limita admisiilor de refugiaţi în SUA şi să înfiinţeze un grup de lucru pentru reunificarea familiilor separate de politicile de control a frontierelor stabilite de fostul preşedinte republican Donald Trump. AGERPRES/(AS - autor: Mihaela Moise, editor: Gabriela Ionescu, editor online: Ada Vîlceanu)