Călătoriile din UE spre Marea Britanie vor deveni mult mai complicate în noul an. Până acum, Brexit-ul a fost o noțiune abstractă pentru cei mai mulți europeni, însă de la 1 ianuarie devine o realitate care îi va lovi pe toți cei care vor să călătorească.
Măsurile de urgență publicate joi de Comisia Europeană sugerează că avioanele dintre UE și Marea Britanie vor continua să zboare, însă există semne de întrebare cu privire la vacanțele britanicilor pe continent - cât de repede s-au putea întâmpla asta. Restricțiile COVID din UE spun că cetățenii din țările din afara uniunii nu pot intra în spațiu cu motive neesențiale. Excepții se fac, în general, în cazul țărilor cu o rată de infecție foarte mică, însă Marea Britanie nu este în această situație.
Există, însă, și lucruri pe care cetățenii UE, inclusiv românii, trebuie să le cunoască, dacă vor călători în Marea Britanie după 1 ianuarie. Politico a întocmit o listă cu 7 puncte.
Cetățenii britanici care călătoresc în UE trebuie să se asigure că pașaportul lor are cel puțin șase luni de valabilitate și are mai puțin de 10 ani. Aceste reguli nu se aplică, însă, și vizitatorilor din Irlanda.
Cetățenii UE, Islanda, Liechtenstein, Norvegia și Elveția care merg în Marea Britanie după 1 ianuarie pot să călătorească în continuare folosind pașaportul sau cardul de identitate și nu vor avea nevoie de viză pentru șederi de până la trei luni. Dar de la 1 octombrie, Marea Britanie va accepta doar pașapoarte. Cetățenii britanici care sunt rezidenți în UE trebuie să își folosească pașaportul pentru a călători.
Cardul european de asigurări de sănătate, care dă dreptul cetățenilor din Marea Britanie la tratament medical în orice țară a UE, nu va mai fi valabil pentru majoritatea cetățenilor din Marea Britanie. Guvernul îi sfătuiește pe oamenii să-și facă asigurare de călătorie.
Cetățenilor europeni li se recomandă, de asemenea, să încheie o asigurare de sănătate atunci când călătoresc în Marea Britanie, deoarece cardurile europene nu vor mai fi valabile în Regatul Unit.
Fie că circulați cu avionul, trenul sau cu mașina între Marea Britanie și UE, în următoarele câteva luni este posibil să fiți blocați la cozi.
Va fi necesară o verificare manuală a pașapoartelor cetățenilor non-UE, care poate fi efectuată numai de către polițiști de frontieră.
Șoferii britanici vor avea nevoie de un autocolant „GB” pe mașini, un jurnal de bord al vehiculelor și un certificat de asigurare pentru intrarea în UE. De asemenea, este posibil să aibă nevoie de un permis internațional de conducere pentru a conduce pe continent, deși guvernul britanic este încă foarte evaziv în această privință. Mai multe detalii despre acest lucru vor fi disponibile „mai târziu, în 2020", spun britanicii înainte de sfârșitul perioadei de tranziție.
Britanicii vor avea nevoie, de asemenea, de o carte verde separată dacă au rulotă sau remorcă.
Cetățenii UE care conduc în Marea Britanie nu vor avea nevoie de un permis internațional de conducere, dar vor avea nevoie de asigurare.
De la 1 ianuarie, cumpărăturile fără taxe vamale vor fi extinse și pentru turiștii britanici care se întorc din UE. Vor putea cumpăra 16 litri de bere, 4 litri de vin și 1 litru de băuturi spirtoase fără a plăti taxe. De asemenea, vor putea cumpăra și produse din tutun fără taxe. Dar regulile nu se aplică și în cazul Irlandei de Nord.
Conform schemei actuale a pașaportului UE pentru animale de companie, pisicile, câinii și dihorii (!) pot călători liber între Marea Britanie și UE, cu condiția să aibă vaccin împotriva rabiei, microcip și pașaport pentru animale de companie.
Marea Britanie vrea să asigure asta în continuare și a depus cerere către Comisia Europeană pentru a se alătura unui sistem care permite animalelor cu pașapoarte valide să călătorească cu proprietarii lor, fără a fi supuse unei carantine. Însă acest lucru încă nu este definitivat, așa că britanicii care vor să vină în UE cu animalele de companie ar putea întâmpina probleme.
Pentru europenii care călătoresc în Marea Britanie, lucrurile vor fi puțin mai simple. Marea Britanie a declarat că, pentru moment, va continua să accepte pașaportul UE pentru animale de companie.
Una dintre politicile emblematice ale UE, „călătoresc ca acasă”, nu va mai fi garantată pentru britanicii care călătoresc în UE, deși mulți operatori de telefonie mobilă din Marea Britanie au declarat că „în prezent” nu intenționează să reintroducă taxele de reaming.
Guvernul Marii Britanii a adoptat o legislație care prevede unele garanții pentru consumatori.
Însă, localnicii de pe ambele părți ale frontierei irlandeze vor trebui să fie atenți să nu se încarce accidental cu taxe de roaming, la fel ca și locuitorii din Kent, care vor trebui să fie atenți la tarifele accidentale de roaming, dacă telefoanele lor primesc semnal de la companii franceze.
Pentru europenii care călătoresc în Marea Britanie, guvernul spune: „Veți plăti la fel pentru apeluri, mesaje text și date mobile în Marea Britanie și UE dacă aveți o cartelă SIM emisă de o rețea de telefonie mobilă dintr-o țară UE sau Spațiul Economic European”.
Editor :  D.C.
