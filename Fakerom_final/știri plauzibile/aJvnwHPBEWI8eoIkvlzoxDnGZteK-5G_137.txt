Un număr de 12 mărci de motociclete şi scutere sunt disponibile în Programul "Rabla" 2020, pe componenta Moto, iar doritorii pot beneficia de o reducere de până la 7.000 lei pentru achiziţia de motociclete sau scutere noi, cu motor termic sau electric, se arată într-un comunicat de presă al unei asociaţii de profil, transmis miercuri AGERPRES.
"Scuterele şi motocicletele sunt soluţia atunci când vorbim de poluare şi aglomeraţie urbană. Schimbarea pe două roţi se produce sub ochii noştri chiar şi în România, iar actualul context generat de pandemia COVID-19 duce la impulsionarea unei pieţe care până acum se dezvolta organic, din necesitate. Analizele făcute de specialişti în mobilitate urbană arată că susţinerea deplasării pe două roţi în mediu urban este cea mai uşor de implementat şi cea mai ieftină soluţie de descongestionare a traficului şi de reducere a poluării. Acum, în "era COVID19", reprezentanţi FEMA - Federaţia Europeană a Asociaţiilor de Motociclişti au lansat, deja, ideea că motocicletele şi scuterele sunt opţiunile ideale pentru deplasare personală în perioada distanţării sociale. În perioada distanţării sociale, care va dura mult timp de acum înainte, transportul în comun devine periculos sau ineficient, taxiurile vor fi de evitat, iar dacă vom folosi toţi maşina personală vom bloca traficul. Aglomeraţia din transportul în comun nu este o opţiune. Vor exista limitări pentru a respecta distanţarea socială şi va trebui să învăţăm cu toţii să purtăm măşti de protecţie. Nu este posibil, fizic, să mergem toţi cu maşina personală. Oraşele nu sunt concepute pentru un număr aşa mare de maşini", susţin reprezentanţii motoADN.
Potrivit sursei citate, în ediţia din acest an a Programului "Rabla", cei care vor să acceseze componenta Moto trebuie să ştie că dealerii înscrişi până în prezent sunt reprezentaţi ai mărcilor Aprilia, BMW, Ducati, Honda, Itlajet, Moto Guzzi, Piaggio, Royal Enfield, SYM, Suzuki, Ural, Vespa şi, în curând, urmează să fie aprobată Yamaha.
În viziunea reprezentanţilor motoADN, există şi soluţia utilizării de trotinete şi biciclete, dar acestea doar pentru distanţe de până în 3 - 5 km.
"Deplasarea pe două roţi motorizate, motociclete şi scutere, rămâne singura soluţie eficientă pentru transportul personal. Nu putem face toţi această schimbare, dar putem să-i încurajăm pe cei care pot şi vor să facă trecerea la motocicletă sau scuter. Dacă mai multe persoane aleg un motociclu în locul autoturismului, acest lucru înseamnă că se face loc pentru alţi participanţi la trafic. Chiar şi şoferii de vehicule rămaşi devotaţi mersului pe 4 roţi vor avea de câştigat. Cercetările realizate de Institutul belgian Transport & Mobility din 2011 au arătat că dacă 10% dintre şoferii auto au trecut la motociclete, totalul orelor de călătorie pierdute a fost redus cu până la 63%. În urmă cu un an şi jumătate, motoADN, ca asociaţie care susţine dezvoltarea motociclismului în România, a pornit demersurile necesare pentru a convinge autorităţile să includă în cunoscutul program Rabla şi achiziţia de motocicluri. Astfel, în cadrul SMAEB 2019 - salon motociclete şi accesorii - 8.000 de susţinători ai acestei idei şi-au exprimat rapid dorinţa ca proiectul să devină realitate, semnând petiţia dedicată, iar 14 cluburi şi asociaţii moto s-au alăturat demersului şi au participat la întâlnirile oficiale cu Ministerul Mediului şi Administraţia Fondului pentru Mediu", conform sursei citate.
Programul "Rabla Moto" va permite acordarea unei finanţări de 3.500 lei pentru achiziţia de motociclete şi scutere cu cilindree mai mare de 125 cmc şi cu emisii de CO2 mai mici de 125 g/km, dacă se casează o maşină mai veche de opt ani. Încă nu este posibilă casarea unei motociclete vechi pentru a accesa acest program.
Totodată, prin Programul "Rabla Moto Plus" va fi posibilă acordarea unei finanţări de 3.500 lei pentru achiziţia de motocicluri electrice cu motor electric având o putere nominală de maxim 4KW şi o viteză maximă constructiv mai mare de 45 km/oră. Pentru acest program nu este necesară casarea unei rable.
Datele oficiale arată că, în 2019, din peste nouă milioane de vehicule înmatriculate în România, doar 150.000 erau motocicluri, iar dintre acestea 106.000 aveau peste 12 ani vechime, în timp ce doar 12.000 erau mai noi de patru ani.
Anul trecut, piaţa moto din România a crescut cu 40%, unul dintre cele mai mari salturi din Uniunea Europeană (UE), însă ţara noastră are unul dintre cele mai mici parcuri de motociclete şi scutere din Europa.
motoADN este o asociaţie care susţine dezvoltarea motociclismului în România. AGERPRES/(AS - autor: Daniel Badea, editor: Andreea Marinescu, editor online: Adrian Dãdârlat)