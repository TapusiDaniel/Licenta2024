Magazinele au avut în această perioadă vânzări mai mari decât de Crăciun, la anumite categorii de produse.
 Vânzările de alimente din aceste zile au crescut cu 30% și au depășit chiar și nivelurile înregistrate de Crăciun, în vreme ce vânzările de produse sanitare și de igienă au crescut peste 50% față de zilele normale, potrivit cifrelor comunicate de marile lanțuri de hipermarketuri și supermarketuri. În cazul produselor sanitare și de igienă, aprovizionarea se făcea și din afara Europei, respectiv din Asia, iar acum nu se mai poate, a mai spus directorul AMRCR. De asemenea, și din Europa au devenit mai greu de procurat, din cauza problemelor întâmpinate. Totuși, reprezentantul retailerilor spune că tendința privind consumul în perioada următoare este de scădere. Șeful asociației recomandă cetățenilor să își facă alimentarea de la magazinele apropiate de casă, deoarece acestea sunt mai puțin aglomerate decât marile centre, și doar de către un singur membru al familiei, scrie Libertatea
. 

"Solidaritate“ bancară pe timp de criză.
 Cum ţi se amână, de fapt, ratele: O lună iertat, a doua "îngropat“. Băncile din România s-au grăbit să anunţe că amână ratele românilor în vreme de criză, ca exerciţiu de imagine, însă măsura poate ascunde şi un cadou otrăvit: rate cumulate sau plăţi mai mari imediat după ce trece criza. CEC Bank a anunţat luni că este pregătită să susţină amânarea pentru 30 de zile a plăţii ratelor la toate creditele acordate persoanelor fizice. Banca nu va considera că există o întârziere dacă anumiţi clienţi nu vor putea să se deplaseze la bancă. Banca Românească a anunţat o soluţie similară cu cea a CEC Bank. Mai precis, pentru credite ipotecare, de consum cu ipotecă sau nevoi personale, plata ratelor poate fi amânată, dar pentru una sau două luni. Banca Comercială Română a anunţat că poate acorda clienţilor care nu-şi pot plăti ratele trei soluţii: 1. perioadă de graţie de trei luni la plata ratelor de credit, 2. reducerea ratei la credit pe o perioadă limitată de timp, 3. extinderea perioadei de derulare a creditului, pentru a diminua suma lunară de plată, informează Adevărul
. 

Coronavirus - cum se simte un antreprenor în România, astăzi. 
"Nu am crezut că totul va fi atât de brutal și de repede. Sunt cam sceptic cât de repede vom trece peste asta, dar văd și o oportunitate uriașă." Tudor Maxim, care administrează cea mai mare rețea de hosteluri din România, relatează cum se simte un antreprenor în România, astăzi, în contextul coronavirusului care afectează numeroase business-uri. "Pe 26 ianuarie trebuia să zburăm din California, SUA în Cambodgia. Erau 1.000 de persoane infectate in acel moment, exclusiv în Wuhan, părea foarte departe de România. Am simțit riscul, iar sfaturile ne-au validat decizia de a nu mai zbura în acea zi. Am simțit însă că ce se întâmpla poate fi o Lebădă Neagră, acel fenomen aparent izolat și neimportant, ce va afecta puternic zone întregi și va genera o puternică criza economica mondială, arată Profit.ro
. 

Tehnologia 5G este sigură pentru sănătate - experţi internaţionali.
 Nu există nicio dovadă pentru care reţeaua 5G să nu fie sigură pentru sănătate, este concluzia la care au ajuns specialiştii internaţionali care au examinat probe ştiinţifice recoltate pe o perioadă de şapte ani. Comisia Internaţională pentru Protecţia Împotriva Radiaţiilor Neionizante (ICNIRP), organismul științific din Germania care evaluează riscurile pentru sănătate şi mediu ale emisiilor radio, spune că recomandările în vigoare sunt valabile şi pentru 5G. Raportul Comisiei arată că anumite frecvenţe înalte, de peste 6Ghz, ar putea avea nevoie de unele standarde mai conservatoare dacă vor fi folosite pentru 5G. În pofida dovezilor copleșitoare conform cărora 5G, ca și standardele anterioare, este sigur pentru public, o mare comunitate de sceptici se teme că va provoca - sau deja provoacă - probleme de sănătate, de la dureri de cap până la cancer. Nu există dovezi care să susțină o legătură între cele două, potrivit Economica.net
. 

Un gigant de lux se alătură luptei împotriva coronavirusului.
 Va produce dezinfectant. Producătorii de cosmetice de lux au decis să se alăture luptei împotriva coronavirusului. Aceștia vor să producă dezinfectant având în vedere că acest produs se găsește din ce în ce mai greu. Grupul francez LVMH, proprietarul Louis Vuitton, a anunţat duminică că divizia sa de produse cosmetice va produce mari cantităţi de gel dezinfectant pentru mâini, pentru a contribui la reducerea unui deficit la nivel naţional, pe fondul răspândirii rapide a coronavirusului. Grupul a precizat că gelurile vor fi distribuite gratuit autorităţilor din domeniul sănătăţii, arată Capital.ro
. 

Lanțurile de cafenele își reduc programul și închid mai multe locații.
 Vezi măsurile luate de 5 To Go, Coffee 2 Go, Ted's, Narcoffee Roasters și Meron. Lanțul de cafenele 5 To Go a redus deja programul din cafenele și 20% dintre locații sunt închise la momentul actual. Locațiile rețelei de cafenele Ted’s Coffee din clădirile de birouri unde angajații lucrează de acasă au fost închise, iar programul unităților a fost redus. "Alături de măsurile de prevenție, pe care le-am implementat în toate coffee shop-urile și kiosk-urile noastre vom încerca să încurajăm oaspeții Narcoffee Roasters să aleagă coffee TO GO, servirea facându-se la geam, pentru a evita cât mai mult contactul direct." Locațiile Coffee 2 Go România rămân deschise conform programului normal, relatează Wall-Street.ro
. 

Raport Banca Mondială – avertisment încă din septembrie 2019:
 "Există amenințarea unei pandemii cu un agent patogen respirator". Costul pregătirii guvernelor – 1,69 dolari per persoană anual. O analiză a Băncii Mondiale și a Organizației Mondiale a Sănătății arată că majoritatea statelor trebuie să cheltuiască în medie 1,69 dolari per persoană, anual, pentru a atinge nivelul acceptabil de pregătire pentru ca sistemele lor de sănătate să facă față unei epidemii la nivel global. Pentru cele mai multe țări, suma reprezintă mai puțin de 2% din cheltuielile alocate sănătății. O pandemie globală de asemenea dimensiuni ar putea fi catastrofală, va produce la scară largă dezastre, instabilitate și insecuritate. Lumea nu este pregătită să facă față unei astfel de amenințări – concluziona Comitetul, conform Curs de Guvernare
. 

Actorul Mugur Mihăescu, proprietar a trei PUB-uri:
 Dacă statul român nu le sprijină în criză, multe baruri și restaurante vor falimenta în 1-3 luni și sute de mii de oameni vor rămâne pe drumuri. În cazul în care epidemia de coronavirus va dura, iar statul român nu se va implica să sprijine barurile și restaurantele din România, ale căror afaceri au scăzut la sub jumătate în ultima săptămână, multe dintre acestea vor intra în faliment și vor fi închise în cel mult trei luni, iar sute de mii de angajați își vor pierde locurile de muncă, a declarat pentru Profit.ro actorul Mugur Mihăescu, proprietar a trei pub-uri în Centrul Vechi al Bucureștiului. După ce că trăiesc cu spaima acestei molime, foarte mulți români vor fi puși și în fața altei probleme la fel de grave, aceea de a nu-și mai putea întreține familia. El crede că niciun bar sau restaurant nu poate rezista mai mult de câteva luni fără clienți și estimează că, dacă situația se va agrava și statul nu se va implica să spijine firmele din domeniu, într-un interval de 1-3 luni majoritatea barurilor și restaurantelor din România vor avea probleme, infomează Profit.ro
.