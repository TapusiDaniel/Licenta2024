Vestea bună pe care a dat-o Florin Cîțu este că, de ieri, se pot vaccina 115.000 de români pe zi. Vestea proastă este că, în 5 zile, campania de vaccinare se va opri, având în vedere numărul redus de persoane înscrise pe listele de așteptare. Astfel, numărul total de vaccinați nu va depăși 3 milioane.

Doar 464.186 de români mai sunt acum înscriși pe listele de așteptare, scăderea de la 760.000 însemnând că aceștia sunt cam toți românii care doresc să se imunizeze împotriva Covid. Mai mult, dintre cei aflați pe liste, 436.685 au optat pentru Pfizer și doar aproape 30.000 pentru Moderna și AstraZeneca. Județele cu cei mai puțini oameni înscriși pe listele de așteptare sunt Vrancea, cu 446, Mehedinți, cu 536 și Suceava, cu 684. La polul opus, zonele unde se înregistrează aglomerație pe listele de așteptare sunt București, cu 117.426, Cluj, cu 50.725 și Prahova, cu 23.273. Cu peste 16.000 de persoane înscrise pe listele de așteptare mai sunt și județele Sibiu, Brașov și Mureș.

”Vești importante pentru români! Am promis, am făcut. De astăzi capacitatea de vaccinare a ajuns la 115.000 de persoane pe zi. Vă încurajez pe toți să vă vaccinați. Este singura cale de a scăpa de pandemie. Pentru revenirea cât mai rapidă la normalitate este nevoie de un efort comun. Doar dacă ne implicăm cu toții, dacă suntem responsabili și respectăm în continuare măsurile sanitare, este posibil să ne reluăm viețile de dinainte de pandemie”, a scris premierul Florin Cîţu, pe pagina de Facebook. Cu 115.000 de vaccinări pe zi, numărul celor aflați pe listele de așteptare se va epuiza în doar cinci zile. Dacă adăugăm însă și cele aproape 900.000 de persoane care trebuie, la momente diferite, să efectueze cea de-a doua doză, plus cei aproape 500.000 aflați pe listele de așteptare care vor urma la doza a doua, în circa trei săptămâni campania de vaccinare se va încheia cu totul, rezultând un număr total de 3 milioane de români vaccinați.

Probleme cu reacțiile adverse
Vaccinul Johnson & Johnson, pe care mulți îl așteptau datorită faptului că era necesară o singură doză, a început să aibă deja probleme. Autoritățile de reglementare din domeniul medical din SUA au cerut oprirea utilizării acestuia, din cauza unor reacții adverse severe și destul de asemănătoare cu AstraZeneca. Astfel, șase femei, cu vârste cuprinse între 18 și 48 de ani, din Statele Unite ale Americii, au dezvoltat o tulburare rară de coagulare a sângelui, în aproximativ două săptămâni de la administrarea vaccinului. Una dintre femei a murit, iar o alta a fost internată în spital în stare gravă. Efectele adverse au fost raportate după ce vaccinul Johnson & Johnson a fost administrat unui număr de șapte milioane de persoane din SUA, alte 9 milioane de doze fiind achiziționate de diverse state. Totodată, Comitetul European de Farmacovigilență a demarat și el evaluarea unui  semnal  de siguranță pentru a analiza raportările de evenimente tromboembolice (formarea de cheaguri sanguine care determină obstrucția unui  vas sanguin) la persoanele vaccinate cu vaccinul  Covid-19 Janssen (Johnson & Johnson) după apariția unor cheaguri sanguine cu caracteristici neobișnuite, asociate cu niveluri  scăzute  de trombocite.

AstraZeneca, din nou sub lupă
Vaccinul AstraZeneca se află acum într-o nouă evaluare a Comitetului European de Farmacovigilență, după ce au fost raportate cazuri cu sindrom de extravazare capilară în urma vaccinării. ”Au  fost raportate cinci cazuri ale acestei tulburări foarte rare, în baza de date EudraVigilance, caracterizate prin extravazarea de lichid de la nivelul vaselor sanguine, cauzând edemul țesuturilor și scăderea tensiunii arteriale. În acest stadiu, nu este clar deocamdată dacă există o asociere cauzală între vaccinare și raportările referitoare la sindromul de extravazare capilară”, se arată într-un comunicat al Agenției Europene a Medicamentului.