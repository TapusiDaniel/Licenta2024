Italia are planuri mari pentru relansarea economiei, după perioada de pandemie, urmând să se folosească de programul de redresare promis de Comisia Europeană, de 750 de miliarde de euro. În cadrul dezbaterilor cu titlul „Stati Generali” („Stări Generale”), premierul Giuseppe Conte a susținut luni că va ieși cu un proiect major care să sprijine relansarea economiei, relatează AFP.
„Și nu vom risipi un singur euro”, a mai afirmat Conte, referindu-se la plan propus de Comisia Europeană (respectiv, de 500 de miliarde în subvenţii nerambursabile şi de 250 de miliarde de euro în împrumuturi).
„Nu putem ieşi din această criză fără un plan clar pentru viitorul ţării. Un proiect curajos, împărtăşit, care va permite Italiei să reînceapă prin eliminarea obstacolelor care i-au pus piedici în ultimii ani”, a declarat Conte în faţa principalelor organizaţii sindicale. Epidemia de COVID-19 va fi în cele din urmă un accelerator al schimbărilor pe care Italia le cunoaşte în domeniile climei, demografiei sau digitalizării, a declarat premierul”, a comentat premierul Italiei.
Din programul Comisiei Europene, Italia ar urma să beneficieze de 172 miliarde de euro. Pentru acest lucru, ea trebuie să contureze un plan foarte detaliat, care va fi prezentat în septembrie la Bruxelles, relatează Agepres.
Proiectul guvernului Conte stabileşte nouă priorităţi de dezvoltare pentru ţară
În primul rând, prevede un proiect digital major, cu o ţară „complet digitalizată”, o mare „reţea naţională unică de fibră optică” şi 5G. Mai sunt planificate investiţii masive pentru modernizarea infrastructurilor, a autostrăzilor, a porturilor şi a aeroporturilor şi a căilor ferate, dar şi în favoarea unei economii durabile, prietenoase cu mediul.
Acest proiect acordă o atenţie deosebită celor cinci sectoare importante pentru economia ţării, cu „planuri de sprijin” pentru turism, industria auto, patrimoniul artistic şi cultural, sectorul pescuit-agricultură şi metalurgie.
Guvernul intenţionează totodată să investească mai mult în educaţie şi cercetare şi să introducă modificări în sistemul de justiţie pentru a atenua lentoarea sa tradiţională. Un capitol este, de asemenea, dedicat unei „reforme fiscale” şi luptei împotriva evaziunii fiscale, un flagel în peninsulă. Toate aceste obiective vor fi „ancorate în două valori (…) munca şi drepturile sociale”, le-a promis Conte sindicatelor prezente la întrunire.
