Uniunea Europeană ar trebui să aibă o abordare mai dură pentru a proteja companiile de practicile comerciale incorecte ale Chinei, deoarece Beijing nu-şi menţine promisiunea de a-şi deschide şi mai mult economia, a apreciat joi Asociaţia Federală a Industriei Germane (BDI), transmite Reuters.
China a devenit cel mai important partener comercial al Germaniei, iar exporturile de bunuri "Made in Germany" către statul asiatic au ajutat cea mai mare economie europeană să atenueze impactul asupra pieţei interne al pandemiei de coronavirus (COVID-19).
Parlamentul chinez a aprobat joi o reformă a sistemului electoral în Hong Kong, menită să acorde puterii drept de veto asupra candidaţilor opoziţiei pro-democraţie la alegerile legislative. Ignorând avertismentele venite din capitalele occidentale, cei circa 3.000 de deputaţi ai Adunării Naţionale Populare (ANP) au aprobat un "proiect de decizie cu privire la îmbunătăţirea sistemului electoral" în fosta colonie britanică.
De asemenea, autorităţile au stabilit un obiectiv modest de creştere a economiei în 2021 şi au prezentat politicile pe termen mediu, ca parte a celui mai recent plan pe cinci ani.
Directorul general al BDI, Joachim Lang, a explicat că industria din Germania nu a observat în planul pe cinci ani o schimbare clară de direcţie, în vederea deschiderii pieţei şi a unei economii libere.
"Un parteneriat de succes va funcţiona doar pe principiile reciprocităţii şi stabilirii unor condiţii de concurenţă egale. Beijingul încă mai are multe de făcut pentru a-şi respecta promisiunea de a-şi deschide şi mai mult economia", a declarat Lang.
Acesta a adăugat: "Uniunea Europeană trebuie să continue să trateze China ca partener, competitor şi rival sistemic".
Industria germană vrea ca UE să-şi accelereze măsurile de apărare faţă de de practicile comerciale incorecte ale Chinei, implementând un instrument puternic anti-subvenţii. Blocul comunitar trebuie să colaboreze cu SUA şi Japonia, a explicat şeful BDI.
Uniunea Europeană şi China s-au înţeles pe 30 decembrie asupra unui acord de principiu după şapte ani de negocieri.
Bruxellesul speră că acest pact de investiţii va deschide piaţa internă cu potenţial puternic a Chinei pentru companiile europene, oferind astfel un ajutor binevenit după luni de criză economică provocată de coronavirus.
Acordul reprezintă o victorie majoră pentru China după eforturile concertate ale administraţiei Trump de a izola ţara. SUA încurajează astfel ţările din lumea întreagă să renunţe la echipamentele de telecomunicaţii 5G concepute şi fabricate de gigantul chinez Huawei, invocând riscuri de securitate. AGERPRES/(AS - autor: Mihaela Dicu, editor: Oana Tilică, editor online: Ada Vîlceanu)