Guvernul urmează se va reunească în şedinţă joi, pe ordinea de zi figurând acte normative care "nu suportă amânare", după cum a anunţat premierul Florin Cîţu.

"Vom avea şedinţă de Guvern, pentru că sunt mai multe acte normative importante pentru toţi românii, care trebuie adoptate, o parte dintre ele care vin de la Ministerul Sănătăţii, acte normative care nu suportă amânare", a precizat, miercuri, prim-ministrul.

Florin Cîţu l-a demis miercuri pe ministrul Sănătăţii, Vlad Voiculescu, şi a preluat interimar acest portofoliu, ca urmare a refuzului vicepremierului Dan Barna de a-şi asuma această responsabilitate.

Înaintea şedinţei de joi a Guvernului, Cîţu are programate două întâlniri online cu reprezentanţii Direcţiilor de sănătate publică şi managerii spitalelor suport COVID.

Executivul urma să se reunească miercuri, însă şedinţa a fost amânată.

Pe agenda şedinţei figurau proiectul de lege care prevede sancţiunea complementară a suspendării activităţii pentru operatorii economici care nu respectă măsurile de prevenire şi combatere a răspândirii virusului SARS-CoV-2, precum şi un proiect de hotărâre privind aprobarea scoaterii din rezervele de stat a unor cantităţi de produse şi acordarea acestora ca ajutoare umanitare interne de urgenţă, cu titlu gratuit, unor unităţi sanitare din judeţele Brăila, Cluj, Constanţa, Galaţi, Hunedoara, Olt şi Suceava în vederea aplicării măsurilor de prevenire şi limitare a transmiterii infecţiilor cu noul coronavirus.

Aceeaşi hotărâre de Guvern prevede şi scoaterea din rezervele de stat a unor cantităţi de produse şi acordarea acestora, cu titlu gratuit, Spitalului de Urgenţă "Prof. Dr. Dimitrie Gerota", Şcolii Militare de Subofiţeri de Jandarmi "Petru Rareş" Fălticeni în vederea aplicării măsurilor de prevenire şi limitare a transmiterii infecţilor cu SARS-CoV -2 şi Inspectoratului Poliţiei de Frontieră Timişoara pentru desfăşurarea activităţii specifice trierii anti-COVID a grupurilor de migranţi.

Un alt proiect de lege care se afla pe ordinea de zi a şedinţei de miercuri a Guvernului viza adoptarea unor măsuri referitoare la infrastructuri informatice şi de comunicaţii de interes naţional şi condiţiile implementării reţelelor 5G.

Cabinetul Cîţu figurează să discute şi o serie de proiecte de hotărâri de Guvern pentru aprobarea plafoanelor alocate ajutoarelor naţionale tranzitorii în sectoarele zootehnic, speciile bovine, ovine şi caprine, şi sectorul vegetal pentru anul de cerere 2020.

Pe agenda şedinţei se mai afla un memorandum pentru stabilirea principiilor care vor sta la baza reanalizării şi elaborării cadrului legal privind salarizarea personalului plătit din fonduri publice. AGERPRES/(AS - autor: Irinela Vişan, editor: Claudia Stănescu, editor online: Alexandru Cojocaru)