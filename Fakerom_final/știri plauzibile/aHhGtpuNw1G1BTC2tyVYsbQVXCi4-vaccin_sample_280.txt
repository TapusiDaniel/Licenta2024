---Vaccin sample---
Bulgaria a demarat miercuri vaccinarea anti-COVID-19 a pacienţilor din centrele de îngrijire aflate în capitala Sofia în contextul în care acest stat din Balcani depune eforturi să accelereze imunizarea şi să ajungă din urmă celelalte ţări membre ale Uniunii Europene, informează Reuters.

Bulgaria, un stat cu 7 milioane de locuitori, a imunizat până în prezent circa 29.000 de lucrători din domeniul sanitar, ceea ce o plasează pe ultimul loc din punctul de vedere al ratei de vaccinare per capita în blocul celor 27 de state.

''Este o şansă care ni se oferă şi trebuie să o folosim. Nu există altă modalitate de a lupta împotriva acestui virus'', a spus Uliana Dumova, unul dintre primii 15 pacienţi din căminul din Nadejda care s-a vaccinat.

Guvernul de centru-dreapta a fost criticat pentru că ar fi comandat o cantitate prea mică de vaccinuri Pfizer-BioNTech şi Moderna, primele două care au fost aprobate pentru utilizarea în Uniunea Europeană.

Programul actualizat de livrare arată că Bulgaria va reuşi să inoculeze circa 2,2 milioane de persoane cu dozele de la Pfizer şi Moderna până la sfârşitul anului.

Sofia şi-a pus încrederea în vaccinul AstraZeneca, din care a comandat 4,5 milioane de doze, dar informaţiile potrivit cărora compania nu va reuşi să-şi îndeplinească obligaţiile faţă de Uniunea Europeană în primul trimestru ar putea duce la întârzieri ale planulului de vaccinare.

''Primul trimestru este destul de timid, după cum vedeţi există întârzieri la livrări, sunt tot felul de piedici dincolo de controlul nostru'', a declarat Ventsislav Mutafchiyski, coordonatorul campaniei naţioanale de vaccinare anti-COVID-19, la postul privat de televiziune BTV.

''Suntem însă optimişti că livrările vor fi reglate în al doilea şi al treilea trimestru'', a spus acesta.

Bulgaria a comandat peste 12 milioane de vaccinuri de la şase producători din schema Uniunii Europene, iar ministrul Sănătăţii, Kostadin Anghelov, a spus în repetate rânduri că fiecare bulgar va putea fi imunizat. Aceasta a mai precizat că doar în februarie Bulgaria se aşteaptă să primească circa 260.000 de doze AstraZeneca.

Există şi voci care nu sunt la fel de optimiste. Cântăreţul de rap Itso the Gamble, care se bucură de popularitate în Bulgaria, se numără printre cei care au criticat ritmul lent al vaccinărilor.

''Sunt foarte îngrijorat... că până îmi vine şi mie rândul... nu voi mai fi în viaţă'', a declarat acesta pentru o emisiunea populară de televiziune la începutul săptămânii.AGERPRES/(AS-autor: Simona Tatu, editor: Codruţ Bălu, editor online: Ada Vîlceanu)