---Vaccin sample---
Israelul intenţionează să permită intrarea în ţară a turiştilor străini care au fost vaccinaţi împotriva coronavirusului, de la sfârşitul lunii mai, au anunţat marţi surse oficiale.

În prima etapă de deschidere a graniţelor pentru vizitatorii străini, vor fi permise doar grupuri, după data 23 mai, atât timp cât turiştii pot dovedi că au fost vaccinaţi şi testaţi negativ pentru virus, potrivit unui comunicat al Ministerelor Sănătăţii şi al Turismului israeliene, citat de DPA.

Israelul practic şi-a sigilat frontiera după izbucnirea pandemiei, permiţând persoanelor din străinătate să intre doar în cazuri excepţionale.

Cu toate acestea, turismul este important pentru economia ţării şi a suferit din cauza impactului pandemiei.

Acum, guvernul începe treptat să relaxeze restricţiile în urma unor progrese semnificative în programul său de vaccinare şi
scăderii numărului de noi infecţii şi cazuri severe de COVID-19.

La aproape patru luni de la începutul campaniei de inoculare considerată una dintre cele mai de succes din lume, în curând 5 milioane de persoane vor primi a doua doză.

Israelul a decis de asemenea să redeschidă în mare măsură şcolile, a anunţat biroul prim-ministrului Benjamin Netanyahu marţi mai devreme.

Guvernul a decis să revină la lecţii în grupuri mici ţinute la dimensiunea normală a sălii de clasă începând de duminică.

În acelaşi timp, un sistem de monitorizare va fi introdus rapid pentru a detecta infecţiile, a declarat biroul lui Netanyahu.

De la începutul campaniei de vaccinare pe 19 decembrie, numărul de noi infecţii, precum şi numărul persoanelor grav bolnave a scăzut brusc în ţara cu 9 milioane de locuitori.AGERPRES/(AS - autor: Sorin Calciu, editor: Mariana Ionescu, editor online: Anda Badea)