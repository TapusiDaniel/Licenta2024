---Vaccin sample---
Vestea unor progrese în cursa pentru un vaccin împotriva COVID-19 a declanşat una din cele mai active şedinţe de tranzacţionare de la debutul crizei pandemiei, calculele preliminare efectuate de Reuters arătând că luni au fost efectuate tranzacţii în valoare de aproape 2.000 de miliarde de dolari.
Traderii au renunţat la activele sigure precum acţiunile companiilor din tehnologie, yenul japonez şi obligaţiunile cele mai bine cotate pentru a se îngrămădi spre activele mai riscante precum acţiunile, valute şi pieţele străine de obligaţiuni, după anunţul grupului farmaceutic Pfizer conform căruia vaccinul său împotriva COVID-19 a redus cu 90% riscul de îmbolnăvire în urma contractării noului coronavirus.
Pe pieţele bursiere din SUA, au fost efectuate luni tranzacţii în valoare de aproape 500 de miliarde de dolari, ceea ce înseamnă că luni a fost una din cele mai aglomerate zile de după luna martie, când temerile privind carantina au agitat pieţele financiare. De asemenea, în Europa valoarea tranzacţiilor a urcat la 120 de miliarde de dolari, arată datele firmei de analiză Refinitiv.
O tendinţă similară a fost înregistrată pe pieţele valutare şi cele de obligaţiuni, unde volumul tranzacţiilor s-a apropiat de cel atins în perioada de turbulenţe din luna martie şi la un nivel dublu faţă de cel din aprilie când pandemia de coronavirus a lovit pieţele. Valoarea totală a tranzacţiilor înregistrată pe CLS, un jucător important pe pieţele valutare, s-a ridicat luni la 627 miliarde de dolari. Comparativ, valoarea medie zilnică a tranzacţiilor a fost de 707 miliarde dolari în martie şi de 380 miliarde dolari în aprilie.
Au crescut şi tranzacţiile pe pieţe de obligaţiuni. Aproape 170.000 de contracte au trecut dintr-o mână în alta pe piaţa contractelor futures cu obligaţiuni guvernamentale germane, de 1,5 ori mai mult decât media zilnică înregistrată în acest an, arată datele Refinitiv. Volumul total al tranzacţiilor cu obligaţiuni guvernamentale germane s-a ridicat luni la aproape nouă miliarde de euro, mai mult decât media zilnică înregistrată de la începutul lunii octombrie, arată datele furnizate de platforma de tranzacţionare Marketaxess. AGERPRES/ (AS-autor: Constantin Balaban, editor: Mariana Nica, editor online: Anda Badea)