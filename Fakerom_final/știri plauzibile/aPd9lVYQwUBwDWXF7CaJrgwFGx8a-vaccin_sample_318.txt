---Vaccin sample---
Partidul Likud al premierului israelian Benjamin Netanyahu a terminat pe primul loc la alegerile parlamentare israeliene desfăşurate marţi, fără nicio garanţie însă că îşi va asigura majoritatea de mandate pentru a forma viitorul guvern, potrivit sondajelor la ieşirea de la urne, scriu agenţiile internaţionale de presă.

Potrivit acestor sondaje realizate de canale de televiziune israeliene, formaţiunea lui Benjamin Netanyahu a câştigat între 31 şi 33 din cele 120 de locuri ale Knessetului (parlamentul), urmată de partidul Yesh Atid (Există un viitor) al centristului Yair Lapid creditat cu 16 până la 18 locuri.

Împreună cu aliaţii săi de dreapta, Benjamin Netanyahu ar dispune de mai mult sprijin pentru a forma o coaliţie guvernamentală dacă Naftali Bennett, creditat cu 7-8 locuri, i se alătură.

Acesta din urmă, în fruntea partidului Yamina (dreapta radicală), este considerat a avea cuvântul decisiv după alegeri. El nu a spus clar dacă susţine un guvern anti- sau pro-Netanyahu, personalitate cu care împărtăşeşte ideologia, dar îi critică gestionarea crizei.

Rezultatele oficiale parţiale vor fi publicate în cursul nopţii şi comisia electorală a indicat că ar putea anunţa rezultatele finale vineri, chiar înainte de Paştele evreiesc care începe sâmbătă.

Benjamin Netanyahu, acuzat de corupţie într-o serie de dosare şi al cărui proces urmează să continue după alegeri, şi-a jucat supravieţuirea politică în aceste alegeri, al patrulea scrutin în doi ani.

Partidul centrist Kahol Lavan (Albastru-Alb, culorile steagului israelian) al fostului său rival Benny Gantz, cu care ieşit aproape la egalitate în ultimele trei scrutinuri, este creditat numai cu şapte sau opt mandate.

Benjamin Netanyahu şi-a desfăşurat campania scoţând în evidenţă vaccinarea intensă împotriva COVID-19 care a permis guvernului să administreze două doze la aproape 50% din populaţie şi să redeschidă sectoare ale economiei în ultimele săptămâni. AGERPRES/(AS - editor: Alic Mîrza, editor online: Andreea Preda)