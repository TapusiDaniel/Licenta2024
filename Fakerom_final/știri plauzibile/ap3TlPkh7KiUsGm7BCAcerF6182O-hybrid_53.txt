Institutul german de cercetare economică Ifo a avertizat că varianta delta a coronavirusului ar putea avea un impact grav asupra economiei, întrucât numărul de cazuri ar putea creşte din nou, transmite DPA.
''Varianta delta este o ameninţare serioasă pentru economia germană'', a declarat şeful Ifo, Clemens Fuest, într-un interviu acordat duminică portalului de ştiri T-online.
Deşi nu totul ar fi pierdut dacă infecţiile ar creşte din nou ca urmare a răspândirii variantei, redresarea economică ar fi frânată, mai ales în sectoarele afectate puternic de pandemie, respectiv turismul, restaurantele şi comerţul.
''Atunci ne-am confrunta cu o toamnă grea'', a spus Fuest.
În Germania, proporţia cazurilor de infecţie cu varianta delta aproape s-a dublat în prima săptămână din iunie, ajungând la 6%, potrivit cifrelor furnizate de Institutul Robert Koch (RKI) pentru controlul bolilor.
În Marea Britanie, această variantă a devenit dominantă, chiar dacă în această ţară campania de vaccinare a fost mai rapidă decât în Germania, ceea ce a determinat o întârziere a relaxării restricţiilor.
În general, Fuest a declarat că, în opinia sa, criza nu s-a încheiat încă.
Fără pandemie, economia ar fi crescut în ultimul an şi jumătate, dar "în schimb, am acumulat un munte de datorii în acest timp'', a spus el. ''Vom resimţi repercusiunile crizei mult timp de acum încolo'', a adăugat el.
Economiştii de la institutul Ifo şi-au redus recent previziunile de creştere pentru economia germană la 3,3%, invocând probleme în lanţul de aprovizionare cu cipuri electronice din China, care sunt esenţiale pentru industria auto.
Ifo estimează că nivelurile de dinainte de criză ar putea fi atinse la începutul anului viitor.AGERPRES/(AS - editor: Mariana Ionescu, editor online: Adrian Dădârlat)