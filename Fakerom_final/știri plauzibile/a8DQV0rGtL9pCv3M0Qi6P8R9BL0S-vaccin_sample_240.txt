---Vaccin sample---
Gigantul farmaceutic american Merck a renunțat la vaccinurile anti-COVID pe care le dezvolta alături de Institutul Pasteur din Franța, după ce primele teste au arătat că acestea nu au provocat un răspuns al sistemului imunitar comparabil cu cel al infecției COVID-19 sau al vaccinurilor existente, informează Fortune.
Compania americană, care are un istoric de succes în dezvoltarea vaccinurilor, a adoptat o strategie diferită față de rivalii de la Pfize, Moderna sau Johnson&Johnson, folosind o abordare mai tradițională, bazată pe viruși slăbiți. Unul dintre vaccinuri, denumit V590, a împrumutat tehnologie folosită la vaccinul Merck împotriva Ebola. Celălalt, V591, se baza pe un vaccin de rujeolă folosit în Europa.
Atât V590, cât și V591, au pornit târziu în cursa dezvoltării unui vaccin eficient. Merck a finalizat procesul de recrutare a primilor participanți în stadiile incipiente de testare aproape de finalul anului 2020, când Pfizer și Moderna se pregăteau deja să anunțe datele testelor avasate privind eficiența vaccinurilor lor. Merck a obținut primele date intermediare ale testelor sale abia în ianuarie 2021.
Rezultatele au fost "dezamăgitoare, și un pic surprinzătoare", a anunțat Nick Kartsonis, vicepreședinte al laboratoarelor Merck. Ambele vaccinuri au generat mai puțini anticorpi decât alte vaccinuri anti-Covid și au provocat un răspuns al sistemului imunitar mai slab decât în cazul oamenilor care au contractat în mod natural virusul.
"Nu aveam ce ne trebuia pentru a continua să mergem înainte", a declarat Kartsonis într-un interviu acordat duminică. După evaluarea rezultatelor, conducerea Merck a decis să renunțe la acest program și aloce resursele către eforturile companiei de a dezvolta tratamente pentru infecția cu COVID-19.
Merck lucrează la o pastilă pentru pacienții cu COVID-19 aflați în primele stadii ale bolii. Denumit molnupiraivir, medicamentul antiviral a fost descoperit de cercetătorii de la Universitatea Emory și se află în stadii avansate de testate. Merck și partenerul său, Ridgeback Biotherapeutics, speră să aibă date preliminare privind eficiența medicamentului în primele luni din 2021 și să încheie studiile în mai.
Dacă molnupiraivir se dovedește un succes, Merck se așteaptă la o aprobare rapidă după furnizarea datelor către autorități, a anunțat Michael Nally, CMO (chief marketing office) Merck.
Medicamentul ar urma să se ia de două ori pe zi timp de cinci zile. Merck anticipează că va putea produce peste 200 de milioane de capsule în 2021, a mai adăugat Nally.
Editor :  V.M.
