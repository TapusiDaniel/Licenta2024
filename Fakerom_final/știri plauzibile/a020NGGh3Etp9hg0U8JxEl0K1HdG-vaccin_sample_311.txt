---Vaccin sample---
Cu o lună înainte de începerea școlii, numărul medicilor din România care nu recomandă vaccinarea copiilor între 12 și 16 ani este semnificativ, însă opinia lor nu se bazează pe studii și pe argumente științifice, au declarat medici și șefi de spitale consultați de G4Media.ro. Vaccinarea tinerilor de peste 12 ani a început pe 1 iunie cu Comirnaty (Pfizer) și de la 1 august cu Spikevax (Moderna).
Cifrele sunt modeste la peste o lună de la începerea vaccinării copiilor. De notat că nu există o campanie de informare pentru vaccinarea copiilor având ca public țintă părinții. În plus, și în rândul profesorilor se manifestă un grad mare de reticență.
De ce unii medici nu recomandă vaccinarea copiilor?
Unul dintre medicii care manifestă rețineri față de vaccinarea copiilor cu vârste între 12 și 16 ani a explicat pentru G4Media.ro, sub rezerva anonimatului, că la această vârstă, copiii ”sunt în perioadă de dezvoltare fizică și hormonală” și că ”încă nu se cunosc toate efectele vaccinului”.
Pe de altă parte, medicul mai susține că ”miocardita este unul dintre efectele adverse cu un procent destul de ridicat în cazul copiilor vaccinați”. El mai susține că la această vârstă, copiii au oricum ”o imunitate ridicată”.
În spațiul public, medicul oftalmolog Monica Pop este unul dintre cei mai vocali adversari ai vaccinării în general, dar și al vaccinării copiilor în particular. Într-o intervenție recentă la Antena 3, Pop a susținut că riscurile asociate vaccinurilor cresc direct proporțional cu forța sistemului imunitar, ceea ce ce ar însemna, în opinia ei, că vaccinurile vor duce la o creștere a riscului pentru tineri mult mai mare decât COVID-19.
Spaimă de necunoscut, ignoranță sau teamă de părinte?
Un șef de spital din București a admis pentru G4Media.ro că numărul medicilor care nu recomandă părinților să-și vaccineze copiii a luat proporții de ”fenomen”.
”Există o nevroză generalizată care atinge personalul medical la noi, dar realitatea este că NU au argumente științifice. La noi s-au vaccinat copii, iar reacțiile adverse sunt raportate. Este o spaimă de necunoscut”, declară pentru G4Media.ro un medic care este și șeful unui spital important din Capitală.
”Unii medici cred și ei în conspirații, acest lucru se întâmplă și în țările din jur, mai ales Bulgaria. Alții nu înțeleg ce citesc din literatura medicală de profil. Iar în unele cazuri intervine reținerea de părinte. Problema este că părerea lor, atunci când nu recomandă vaccinarea copiilor, vine pe fondul existenței undei diplome”, a mai spus șeful de spital.
Acesta subliniază însă că nu există probe că vaccinul ar face rău copiilor. ”Un vaccin presupune și reacții adverse. Au existat cazuri puține de miocardită inflamatorie post-vaccinare. Încă o dată, întră în categoria efectelor adverse reduse ca număr. Boala ca atare, COVID-ul, se caracterizează prin miocardită”, mai spune medicul.
Context
De la începutul lunii iunie, copiii cu vârsta de 12 ani şi peste se pot vaccina cu Comirnaty produs de BioNTech Pfizer.
De la începutul lunii august, copiii cu vârsta între 12 și 17 ani se pot vaccina și cu Spikevax, de la Moderna.
Potrivit RoVaccinare, Spikevax este indicat pentru imunizare activă pentru prevenirea bolii COVID-19 cauzate de SARS-CoV-2 la persoanele cu vârsta de 12 ani și peste. Acest vaccin trebuie utilizat în conformitate cu recomandările oficiale.
Persoane cu vârsta de minimum 12 ani: Spikevax este administrat conform unei scheme cu două doze (a câte 0,5 ml fiecare).
A doua doză trebuie administrată la 28 de zile după prima doză (vezi pct. 4.4 și 5.1). Nu există date disponibile privind caracterul interschimbabil al Spikevax cu alte vaccinuri COVID-19, în vederea finalizării imunizării. Persoanelor cărora li s-a administrat prima doză de Spikevax trebuie să li se administreze cea de-a doua doză de Spikevax în vederea finalizării imunizării.
Potrivit RoVaccinare, Comirnaty este un vaccin pentru prevenirea bolii coronavirusului 2019 (COVID-19) la persoanele cu vârsta de cel puțin 12 ani.
Comirnaty conține o moleculă numită ARN mesager (ARNm) care cuprinde instrucțiuni pentru producerea unei proteine din SARS-CoV-2, virusul care cauzează COVID-19. Comirnaty nu conține virusul în sine și nu poate cauza COVID-19.
Care sunt riscurile asociate cu Comirnaty? Potrivit site-ului oficial RoVaccinare, Cele mai frecvente reacții adverse asociate cu Comirnaty au fost, de obicei, ușoare sau moderate și s-au ameliorat în câteva zile după vaccinare. Acestea au cuprins durere și umflare la locul injecției, oboseală, durere de cap, dureri musculare și de articulații, frisoane, febră și diaree și s-au manifestat la mai mult de 1 persoană din 10.
Mai puțin de 1 persoană din 10 au prezentat înroșire la locul injecției, greață și vărsături. Printre reacțiile adverse mai puțin frecvente (care afectează mai puțin de 1 persoană din 100) se numără mâncărime la locul injecției, durere la nivelul brațului în care s-a injectat vaccinul, ganglioni limfatici măriți, tulburări de somn, stare generală de rău și reacții alergice (precum erupții pe piele, mâncărime, erupții pe piele însoțite de mâncărime și umflături rapide sub piele). În cazuri rare, la mai puțin de 1 persoană din 1 000, a apărut slăbiciune musculară pe o parte a feței (paralizie facială periferică acută sau paralizie).
Au apărut reacții alergice asociate cu Comirnaty, inclusiv un număr foarte mic de cazuri de reacții alergice severe (anafilaxie). Asemenea tuturor vaccinurilor, Comirnaty trebuie administrat sub strictă supraveghere medicală, având la dispoziție tratamentul medical corespunzător.
Schema de vaccinare şi modalităţile de programare sunt la fel ca la populaţia adultă.
Pentru vaccinarea copiilor cu vârsta de 12 ani şi peste este obligatorie acordarea consimţământului informat de către părinţi sau de către tutorele legal.
