Anthony Fauci, cel mai reputat expert în boli infecţioase din Statele Unite, a avertizat luni că nu se va putea reveni imediat la o viaţă normală chiar şi după vaccinarea pentru noul coronavirus, transmite CNBC conform news.ro.

”În mod evident, cu un vaccin care are o eficacitate de peste 90% vă puteţi simţi mult mai în siguranţă că nu veţi lua virusul. Dar aş recomanda oamenilor să nu renunţe la toate măsurile de sănătate publică doar pentru că s-au vaccinat”, a spus Fauci la CNN.

Aceste măsuri includ purtarea universală a măştii, menţinerea distanţării sociale, evitarea aglomeraţiei, concentrarea pe activităţi în aer liber şi spălarea frecventă a mâinilor.

Fauci a explicat că, ”deşi pentru populaţie în general vaccinul poate avea o eficacitate de 95%, nu se poate şti cât de eficace este la nivel personal. Chiar şi la ratele de succes respective, aproximativ 5%-10% dintre persoanele imunizate ar putea să ia virusul”.