Cu fiecare zi scursă, ni se spune cât de rău este și de groaznic urmează a fi. Pandemia de coronavirus nu a trecut, chiar dacă unele state încep deja să dea uitării totul și recheamă oamenii la muncă. De undeva de sus, de foarte de sus, informațiile groaznice sunt picurate în mințile și sufletele noastre, ca nu cumva să crede că am scăpat. Azi a venit rândul ONU să vuvuzească despre un pericol iminent pentru omenire – pandemia de coronavirus va aduce FOAMETEA în toată lumea!

Nu scapă de predicții nimeni, specialiștii ONU au feliat harta și de la est la vest și din nord până-n este risc maxim de înfometare! Pandemia de Covid-19 a oprit afacerile la nivel global, țările sunt în izolare, întreruperile, în pericol să oprească lanțurile de aprovizionare.

Deocamdată, „rafturile hypermarketurilor au stoc”, susțin cei din Organizația pentru Alimente și Agricultură din cadrul ONU. „Dar o criză pandemică prelungită ar putea pune rapid o presiune uriașă asupra lanțurilor de aprovizionare cu alimente, fiindcă vorbim aici de o rețea complexă care implică agricultori, inputuri agricole, fabrici de prelucrare, transport maritim și rutier, comercianți cu amănuntul etc”, avertizează tot ei.

Problema, însă, nu o reprezintă neapărat deficitul alimentar, ci mai degrabă măsurile drastice luate de state lumii. Închiderea graniţelor, restricţiile de circulaţie şi perturbările din industria navală şi aviatică au îngreunat continuarea producţiei de alimente şi transportul mărfurilor la nivel internaţional. Și uite cum ţările fără resurse alternative de alimente au ajuns în pericol! Ca de obicei, mai zice ONU, instabilitatea aprovizionării cu alimente îi va afecta în primul rând pe cetăţenii săraci.

Într-o scrisoare deschisă adresată celor mai importanți lideri ai lumii, companii precum Nestle și Unilever avertizează: „Guvernele, întreprinderile, societatea civilă și agențiile internaționale trebuie să ia urgent măsuri coordonate pentru a preveni ca pandemia de Covid-19 să declanșeze o criză umanitară”.

Prea târziu, se pare că foametea bate deja la ușa statelor. Australia, de pildă, exportă aproximativ două treimi din produsele sale agricole, fiind un furnizor major pentru regiunea Asia-Pacific. Acum, comerțul de la Antipozi e în mare pericol. Industria aviatică a fost lovită puternic, iar zboruri mai puține înseamnă export mai scump. Drept pentru care, unii fermieri australieni nu mai vând în afară, ci încearcă să găsească cumpărători în interiorul ţării. Pe de o parte, scade profitul, pe de alta, vor avea de suferit statele care cumpărau alimente și produse agricole din Australia.

Și apar și alte probleme. Comunitățile rurale mici sunt luate cu asalt de oameni care caută de muncă în ferme. La o asemenea aglomerație, doar o mână de infecții ar putea cauza un dezastru umanitar!

În Asia de Sud-Est, Hong Kong și Singapore par statele aflate în cel mai mare pericol. Ambele importă mâncare, Hong Kong din China, Singapore, din Malaezia. E de ajuns ca una dintre aceste țări să sisteze exportul și milioane de oameni din Hong Kong și Singapore vor muri de foame, zice ONU.

Ce este de făcut? Organizația Națiunilor Unite cere ţărilor afectate să implementeze măsuri de urgenţă pe plan intern, precum şi să colaboreze la nivel global pentru a proteja aprovizionarea cu alimente. Guvernele își pot proteja cetățenii stabilind rezerve alimentare de urgență și oferind ajutor substanțial lucrătorilor agricoli. Cooperarea și comerțul global deschis sunt, de asemenea, esențiale.