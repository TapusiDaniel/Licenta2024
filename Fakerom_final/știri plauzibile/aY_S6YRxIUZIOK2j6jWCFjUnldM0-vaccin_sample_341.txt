---Vaccin sample---
Rețeaua MedLife a identificat primele cazuri de infectare cu tulpina sud-africană în România. E vorba despre două cazuri dintr-un lot de 93 de probe analizate aleatoriu. Una dintre probe provine de la un pacient din București, iar cealaltă este a unei persoane din Pitești, potrivit unui comunicat de presă.
Cele 93 de probe analizate în acest lot au fost prelevate în mod aleatoriu în perioada 20-24 februarie 2021, de la pacienți infectați și confirmați cu virusul SARS-CoV-2 în urma testării RT-PCT, probele fiind furnizate de Direcțiile de Sănătate Publică.
UPDATE: Institutul Național de Sănătate Publică a făcut precizări în legătură cu cele două cazuri:
Institutul Național de Sănătate Publică – Centrul Național de Supraveghere și Control al Bolilor Transmisibile a fost informat, de către laboratorul MedLife, că în România au fost confirmate două cazuri de infectare cu SARS-COV-2, noua variantă Africa de Sud – Linia genetica B.1.351.
Primul caz este o persoană de sex feminin, din Mun București, care provine dintr-un focar familial cu 3 cazuri de COVID-19, din care unul (cazul la care facem referire) a fost confirmat cu B.1.351.
Al doilea caz este un bărbat de cetățenie turcă, având județ de infectare Argeș, asimptomatic, testat la cerere în vederea plecării în Turcia, fără istoric de călătorie, fără contact cu caz confirmat. Sursa nu poate fi precizată.
Știrea inițială: Potrivit reprezentanților Organizației Mondiale a Sănătății, tulpina sud-africană este caracterizată de creșterea capacității de contagiere, la fel ca și tulpina din Marea Britanie, însă nu există date care să indice faptul că ar provoca mai multe cazuri grave decât celelalte mutații ale virsului. De asemenea, specialiștii explică faptul că până acum nu s-a observat creșterea ratei de deces din cauza noii tulpini, însă aceasta are un impact major asupra răspândirii mai ușoare a virsului.
Varianta B.1.351 a fost identificată pentru prima dată la mijlocul lunii decembrie în Africa de Sud, iar până în prezent a fost depistată în aproape 50 de ţări.
Deși s-a tot vorbit despre eficiența limitată a vaccinurilor împotriva mutației sud-africane, specialiștii atrag atenția că nu există suficiente dovezi care să indice ineficiența anumitor vaccinuri în raport cu noile tulpini ale coronavirusului (britanică, braziliană, sud-africană). În plus, un studiu realizat în Africa de Sud arată că deși eficiența vaccinului AstraZeneca este mai mică în fața acestei mutații, nicio persoană din eșantionul analizat nu a dezvoltat forme critice după infecția cu SARS-CoV-2 și nici nu a murit. De asemenea, rezultatele unui studiu american arată că această mutație nu compromite activitatea de neutralizare a vaccinului împotriva virusului.
În paralel, specialiștii MedLife au identificat încă 72 de cazuri de infectare cu tulpina britanică B.1.1.7, ceea ce înseamnă o prevalență de 77% pe lotul analizat. Potrivit raportului, cazurile de infectare cu tulpina britanică provin din București – 61 de pacienți, din Constanța – 4 pacienți, din Dâmbovița – 2 pacienți, din Prahova – 1 pacient, din Ilfov – 1 pacient, din Galați – 1 pacient, din Cluj – 1 pacient și din Teleorman – 1 pacient.
“Tulpina britanică pare să fie deja dominantă pe teritoriul țării. Cel mai probabil va urma o nouă creștere a numărului de cazuri”, arată un comunicat al rețelei de unități medicale private.
Creșterea continuă a ratei de infectare în ultima perioada și a numărului de pacienți internați la ATI întărește faptul că tulpina din Marea Britanie a devenit dominantă pe teritoriul țării. Divizia de cercetare a Grupului MedLife a identificat până în prezent 151 de cazuri de infectare cu tulpina din Marea Britanie și 2 cazuri de infectare cu tulpina sud-africană dintr-un total de aproape 600 probe analizate, respectiv 77% la nivelul României.
Numărul cazurilor raportate de infectare cu tulpina britanică a ajuns la 272 în România. 151 au fost identificate de specialistii MedLife, restul fiind detectate de instituțiile publice.
