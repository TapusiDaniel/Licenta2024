Mai mult ca oricând, cetățenii sunt implicați în construirea „lumii viitoare”, a „lumii de după” criza actuală generată de pandemia de coronavirus. Consultarea „Cum putem inventa împreună lumea viitoare?”, lansată pe 10 aprilie de mai multe organizații din Franța, inclusiv WWF și Crucea Roșie, a adunat nu mai puțin de 165.000 de participanți, care au dezvoltat 20.000 de propuneri și au dat 1,7 milioane de voturi. Rezultatele, publicate joi, arată dorința pentru un viitor mai ecologic, care să se concentreze mai mult pe producția locală, scrie Le Monde.
Printre cele paisprezece idei considerate prioritare, cetățenii care au răspuns la consultare s-au declarat în primul rând în favoarea consumului local prin dezvoltarea de lanțuri scurte și a scăderii importurilor, în special prin impozite pe kilometri parcurși. De asemenea, aceștia doresc să se îndrepte spre o agricultură locală, mai puțin intensivă, bazată în special pe procedee ecologice sau pe permacultură și care să folosească mai puține produse fitosanitare.
Participanții mai pledează pentru limitarea deșeurilor, mai ales a ambalajelor și a produselor de unică folosință din plastic și pentru favorizarea reciclării. Totodată, aceștia doresc relocarea în Franța și în general în Europa a tuturor producțiilor considerate strategice – sănătate, alimentație, textile. De asemenea, participanții s-au pronunțat în favoarea transportului mai ecologic, inclusiv prin reducerea transportul rutier și aerian de mărfuri în beneficiul căilor ferate.
În sfârșit, ei doresc să înverzească spațiul urban, să protejeze mai bine biodiversitatea, să acorde mai multă recunoaștere, inclusiv printr-o remunerare mai bună, meseriilor considerate esențiale (profesori, agricultori, casieri, transportatori, personal medical…), să ofere mai multe resurse spitalelor, să dezvolte o democrație mai participativă sau chiar să schimbă în profunzime modelul economic.
În schimb, anumite propuneri nu au fost reținute, deoarece au fost considerate prea controversate, cum ar fi stabilirea unui venit universal, interdicția de a dezvolta tehnologia 5G, reducerea timpului de lucru săptămânal sau renunțarea la energia nucleară.
Sursa foto: Pexels
