---Vaccin sample---
Ambasada Rusiei la București a început să promoveze în ultimele zile informații despre presupuse experimente microbiologice periculoase efectuate de cercetători americani în Ucraina. Această narațiune este însă o temă recurentă, promovată mai ales în unele țări din fostul bloc sovietic, parte a unei campanii de dezinformare, arată o analiză Sinopsis.
Pe 27 mai, pe pagina de Facebook a Ambasadei Rusiei în România era prezentat, fără comentarii suplimentare, un articol intitulat ”În Ucraina au fost desecretizate opt laboratoare SUA cu patogeni extrem de periculoși”.
Articolul abia fusese publicat de către site-ul Vești din Rusia (vezi aici) și, pe scurt, susținea că în Ucraina ”au fost descoperite laboratoare biologice americane, ce adăpostesc probe ale unor agenți infecțioși extrem de periculoși și menite să prevină dezvoltarea unor arme biologice”. Totodată, mai era citată purtătoarea de cuvânt al Ministerului rus de Externe, Maria Zaharova, care a spus pe 17 aprilie că laboratoare americane situate în afara Statelor Unite pot dezvolta agenți patogeni mortali, inclusiv în scopuri militare. Potrivit dnei Zaharova, SUA încearcă astfel să își consolideze prezența biologică, inclusiv în spațiul post-sovietic.
Articolul de pe site-ul Vești din Rusia credita – fără link – publicația ”Ukrainskie novosti” care la rândul său cita date ale Ministerului Sănătății de la Kiev. Informația primară este disponibilă aici și enumeră lista celor opt institute din Ucraina care ”participă la programul special de implicare biologică al Departamentului Apărării din SUA care poate trata agenți patogeni extrem de periculoși”.
Lucrurile nu s-au oprit aici. A doua zi, Vești din Rusia revine cu un nou articol, promovat imediat pe pagina de Facebook a Ambasadei ruse. Acest articol, intitulat ”Laboratoarele secrete ale SUA din Ucraina. Opoziția a depus plângere la ONU” (detalii aici) cita la rândul său o depeșă a agenției de presă TASS  conform căreia doi deputați ucraineni din opoziție au ”trimis la ONU o plângere referitoare la funcționarea ilegală pe teritoriul Ucrainei a laboratoarelor bacteriologice ale SUA”.
Într-adevăr, pe pagina Facebook a unuia dintre parlamentari, Renat Kuzmin (vezi aici) este prezentată dovada înregistrării unei plângeri (complaint) de către ”Consiliul drepturilor omului”, organ interguvernamental permanent, subsidiar Adunării Generale ONU (detalii despre funcțiile Consiliului aici).
Ce sunt totuși laboratoarele americane din Ucraina?
În sine, informația promovată de către Ambasada Rusiei la București nu este deloc nouă și nici o exclusivitate a site-ului Vești din Rusia. Numai că lucrurile sunt prezentate în mod trunchiat și tendențios.
Informații despre subiectul așa numitelor ”laboratoare americane din Ucraina” au apărut și pe site-ul Ukrainskie novosti, în data de 23 aprilie 2020, arătându-se că Ambasada SUA la Kiev a confirmat colaborarea cu Ucraina pentru un program de combatere a amenințării biologice împotriva agenților patogeni periculoși.
Pentru a opri dezinformarea pe acest subiect, Ambasada americană a publicat un comunicat în care arată că ”programul de control al amenințărilor biologice al Departamentului Apărării din SUA lucrează în Ucraina cu guvernul ucrainean pentru a asigura depozitarea consolidată și sigură a agenților patogeni și a amenințării toxinelor în agențiile guvernamentale relevante, astfel încât să poată fi dezvoltate cercetări pașnice și vaccinuri”. Scopul este ”detectarea focarelor cauzate de agenți patogeni periculoși înainte de a reprezenta o amenințare pentru securitate sau stabilitate” și de a se reuși ”ca agenții patogeni periculoși să nu cadă în mâini greșite”.
Zvonurile despre existența așa numitelor ”laboratoare americane din Ucraina” au determinat chiar o intervenție a Serviciului de Securitate al Ucrainei. La începutul lunii mai, SBU a afirmat public că ”niciun laborator biologic străin nu funcționează în țară. Declarațiile unor politicieni (pe acest subiect) nu sunt adevărate și reprezintă o distorsionare deliberată a faptelor”, se arată într-un comunicat de presă (sursa aici).
SBU a solicitat totodată politicienilor să nu răspândească informații false și a mai arătat că cooperarea dintre Ucraina și Statele Unite pentru combaterea terorismului biologic are loc exclusiv în cadrul legislației ucrainene și în interesul Ucrainei.
„Din 1993, un acord a fost în vigoare pentru a oferi asistență Ucrainei în eliminarea armelor nucleare strategice și prevenirea proliferării armelor de distrugere în masă. Unul dintre punctele sale este detectarea și contracararea în timp util a focarelor cauzate de agenți patogeni periculoși ”, a declarat SBU.
În 2005, Ministerul Sănătății din Ucraina și Departamentul Apărării din SUA au semnat un acord-cadru pentru a preveni răspândirea tehnologiilor, agenților patogeni și a cunoștințelor care pot fi utilizate în dezvoltarea armelor biologice. Ca parte a prezentului acord, au fost modernizate o serie de laboratoare de stat situate în regiunile Odesa, Harkov, Lviv, Kiev, Vinnytsia, Kherson, Dnipropetrovsk.
Acest subiect, al prezenței unor presupuse laboratoare americane biologice în Ucraina, dar și în alte țări din spațiul fost sovietic (mai exact R. Moldova și Georgia) nu este deloc nou.
Conform unui raport publicat de către EUvsDisinfo, proiect al Grupului de lucru Est StratCom al Serviciului European de Acţiune Externă, subiectul se încadrează în categoria teoriilor conspiraţiei vehiculate de portalurile de dezinformare ale Kremlinului. Iar scopul acestora este să creeze o ruptură între Uniunea Europeană și țările din cadrul Parteneriatului estic.
În lunile din urmă, pe fundalul crizei generată de către pandemia de Covid-19 aceste teme (aveți aici o listă completă) au generat o nouă serie de ”dezvăluiri” despre laboratoare secrete care produc ”boli periculoase”.
Pentru exemplificare, doar în Republica Moldova au (re)început să circule articole care sugerează că mai multe boli ar fi create artificial în laboratoarele speciale, în spatele cărora ar sta Occidentul, în special SUA.
Foto: EUvsDisinfo
Citește tot articolul pe Sinopsis.info
