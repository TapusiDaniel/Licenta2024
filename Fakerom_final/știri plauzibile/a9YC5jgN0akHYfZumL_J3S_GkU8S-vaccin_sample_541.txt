---Vaccin sample---
Există vreo legătură între sărăcie, aglomerația care face distanțarea imposibilă și rata scăzută de infectare cu coronavirus în Africa? Numărul cazurilor și deceselor a scăzut brusc în Africa de Sud și rămâne mult mai mic pe continent decât în alte părți ale lumii, ceea ce-i face pe experți să ia în considerare o ipoteză uimitoare, potrivit BBC.
De luni întregi, experții în sănătate avertizează că aglomerația și igiena precară din cartierele sărace ale orașelr africane pot duce la o răspândire rapidă a coronavirusului.
„Densitatea populației este un factor cheie. Dacă nu există posibilitatea distanțării sociale, virusul se răspândește", spune profesorul Salim Abdool Karim, șeful echipei de consilieri pentru COVID-19 în Africa de Sud.
Dar dacă este adevărat și contrariul? Dacă sărăcia s-a dovedit a fi o armă eficientă împotriva virusuliui?
La începutul pandemiei, toate scenariile arătau că Africa va avea mari probleme în lupta cu noul coronavirus.
„Am crezut că ne îndreptăm spre un dezastru”, a spus profesorul Shabir Madhi, virolog din Africa de Sud.
Și totuși, astăzi Africa de Sud are o rată a mortalității din cauza COVID-19 de șapte ori mai mică decât cea din Marea Britanie, de exemplu. Chiar dacă numărul cazurilor și deceselor a fost subraportat, diferența rămâne totuși mare.
„Majoritatea țărilor africane nu au un vârf al îmbolnăvirilor. Nu înțeleg de ce. Sunt complet bulversat, a recunoscut Karim.
Madhi este de acord: „Este o enigmă. E de-a dreptul incredibil”.
O vreme, experții au crezut că cea mai bună explicație pentru ratele de infectare relativ scăzute din Africa este media de vârstă a populației, mult mai mică decât cea din Europa. Dar statisticile au arătat că acesta nu este un factor important.
Cu siguranță, în Africa de Sud, măsurile restrictive de carantină și mesajele clare privind purtarea măștii au avut o contribuție.
Dar, în ultimele zile, oamenii de știință de la Unitatea de analiză a vaccinurilor și a bolilor infecțioase, de la spitalul Baragwanath din Soweto, vin cu o nouă ipoteză: populația a fost infectați pe scară largă cu alte coronavirusuri, inclusiv cele care provoacă multe răceli obișnuite, și că astfel s-ar putea bucura de un anumit grad de imunitate la COVID-19.
Răceala și gripa sunt banale în întreaga lume, dar oamenii de știință din Africa de Sud s-au întrebat dacă, având în vedere că aceste virusuri s-au răspândit mai eficient în cartierele supraaglomerate, comunitățile mai sărace au fost expuse mai mult și, prin urmare, s-ar bucura de un grad mai mare de imunitate la COVID-19.
„Protecția ar putea fi mult mai intensă în zonele foarte populate, în Africa. Ar putea explica de ce majoritatea oamenilor de pe continent au infecții asimptomatice sau ușoare", a spus Madhi.
„Nu mă pot gândi la nimic altceva care să explice numărul persoanelor complet asimptomatice. Cifrele sunt de-a dreptul incredibile", a spus el.
Totuși, în alte țări cu cartiere sărace aglomerate, ca Brazilia și India, numărul cazurilor de COVID-19 a explodat.
Editor web: Monica Bonea
