În ţara condusă cândva de „cancelari pro-automobile”, în combaterea crizei coronavirus nu se regăsesc programe de susţinere a acestui sector. Cu excepţia automobilelor electrice. Începe o nouă eră, scrie Henrik Böhme într-un comentariu pentru Deutsche Welle.
Important este că nu-şi pierd zâmbetul. Ei, şefii concernelor automobilistice germane. Primele promise la achiziţionarea unui automobil electric sau hibrid reprezintă „un impuls important”, transmite Volkswagen. Şi reprezentanţii Daimler se referă la un „compromis bun și nepărtinitor”. Iar şefii BMW consideră că măsurile sunt un „accelerator valoros în procesul de transformare”.
În realitate însă, nervii sunt probabil întinşi la maximum. Premierii landurilor federale care găzduiesc uzinele marilor producători de automobile germani (Markus Söder – Bavaria, Winfried Kretschmann – Baden-Württemberg şi Stephan Weil – Saxonia Inferioară) au insistat pe lângă cancelara Merkel pentru stabilirea unei prime la cumpărarea de noi automobile. În zadar. De această dată, guvernul nu a mai îngenunchiat în faţa puternicului lobby al industriei auto. Ceea ce reprezintă o tradiţie în această ţară. De fapt, reprezenta o tradiţie.
Cine înşeală plăteşte
Când, la Bruxelles, Comisia Europeană stabilea noi norme restrictive pentru emisiile de noxe, mai marii industriei de automobile şi lobby-ul exercitat de Asociația Germană a Industriei Auto (VDA) interveneau neîntârziat pe lângă decidenții politici de la Berlin. Şi, la puţin timp după discuţiile aferente, cancelarul sau cancelara din Germania se prezenta la Bruxelles pentru a adapta normele la cerinţele industriei auto. Însă vremea aşa numitului „cancelar auto” (precum Gerhard Schröder) sau „cancelarei auto” (Angela Merkel) a apus pentru totdeauna.
Industria auto are partea ei de vină. Manipularea emisiilor nocive a produs iritare în mediul politic german, ducând la o pierdere a încrederii. Politicienii de la Berlin au acţionat în consecinţă, refuzând constructorilor de automobile să aibă în continuare un statut aparte, de care alte industrii importante, precum cea constructoare de maşini, nu beneficiau. Nu mai contează nici că noua şefă a VDA este una din persoanele foarte apropiate cancelarei. Atât de departe s-a ajuns.
Pachetul de salvare a economiei, grav afectată de criza coronavirus, se îndreaptă către o direcție nouă: tot înainte! 50 de miliarde de euro revin tehnologiilor de viitor, cum ar fi cea având la bază hidrogenul, inteligenţa artificială şi reţelele de comunicaţii 5G. „Numai” aproape 5 miliarde sunt alocate primelor pentru achiziţionarea automobilelor electrice, extinderii infratructurii pentru alimentare şi cercetării în domeniul acumulatorilor. De asemenea, industria constructoare de maşini va beneficia de anumite stimulente pentru investiţii.
Teama se răspândeşte
Să revenim însă la constructorii germani de automobile. Evident că teama se răspândeşte și în rândurile lor. Procesul de transformare este în plină desfăşurare, iar criza coronavirus nu ţine cont de circumstanţe. Profitul a scăzut, cifrele sunt dramatice şi o eventuală ameliorare a situației nu se arată la orizont (cu excepţia Chinei). Şi da, automobilele diesel din cea mai nouă generaţie sunt curate. Dar, de dragul sincerităţii, trebuie să menţionăm şi că industria auto germană se bucură de un deceniu de succese şi a reuşit să pună ceva bani deoparte.
Volkswagen s-ar putea bucura de circa 28 de miliarde de euro (şi chiar ar fi bogaţi, dacă nu ar trebui să plătească 30 de miliarde sau chiar mai mult pentru Dieselgate), BMW şi Daimler sunt şi ei cu mult pe plus. Mult mai îngrijoraţi trebuie să fie constructorii de componente auto, dependenți de marii jucători globali.
Acum, constructorii de automobile trebuie să accepte deciziile guvernului. Primele pentru achiziţionare sunt valabile doar în cazul automobilellor electrice sau cu motor hibrid, dar numai dacă prețul iniţial nu depăşeşte 40.000 de euro. Aici apare direct următoarea problemă: dacă vă interesează un Audi E-Tron sau un Mercedes EQC, atunci, în varianta de bază, preţul începe de la 70.000 de euro. Modele accesibile produse în Germania sunt – cel puţin în acest moment – aproape inexistente. Doar un sfert din automobilele electrice, care ar putea intra în programul guvernamental de prime, sunt modele germane. Astfel încât, de stimulii financiari vor profita mai degrabă costructorii francezi sau coreeni.
Nimeni nu mai râde de Tesla
Speranţele se îndreaptă spre VW. Dar modelul salvator ID.3, care ar trebui lansat pe piaţă în această vară, are încă mari probleme de soft. Şi, în comparaţie cu Tesla Model 3, VW pierde mult teren. Tesla consumă cu 10 procente mai puţin curent la 100 de km. Şefii din Wolfsburg, München sau Stuttgart au încetat de mult să mai râdă de Tesla. Fabrica Tesla de la porţile Berlinului va înlătura şi ultimele urme de îndoială.
Nu mai contează atitudinea pro sau contra avantajelor ecologice ale automobilelor electrice. Decizia de regândire a primelor din aşa numitul „program rabla” (apărut după criza economică din 2009) inagurează în mod oficial o nouă eră. Da, branşa auto rămâne importantă, dar nu mai mult decât alte branşe, care asigură sute de mii de locuri de muncă. Apuse sunt vremurile „cancelarei sau cancelarului auto”!
Sursa Foto:  sursa Wikipedia (Priza pentru automobile electrice)
