---Vaccin sample---
Şefii de stat şi de guvern din statele membre UE, reuniţi joi într-un summit virtual, au făcut apel la „menţinerea de restricţii ferme” şi la accelerarea vaccinării pentru a stopa răspândirea noilor variante ale coronavirusului, fără a reuşi să depăşească dezacordurile cu privire la un viitor paşaport de vaccinare, transmite AFP.
„Situaţia epidemiologică rămâne gravă, noile variante aduc provocări suplimentare. Trebuie să menţinem restricţii ferme în timp ce ne intensificăm eforturile pentru a accelera vaccinarea”, au spus cei 27 de participanţi în concluzii adoptate la încheierea reuniunii virtuale.
Şefii de stat şi de guvern din UE se întâlnesc joi şi vineri într-un summit extraordinar prin videoconferinţă consacrat problemelor de sănătate, apărare şi securitate. Sesiunea de joi a fost dedicată coordonării gestionării pandemiei urmând ca vineri întâlnirea virtuală să fie consacrată securităţii şi apărării.

În timp ce înmulţirea cazurilor de contaminare cu varianta britanică şi cu cea sud-africană alimentează spectrul unor noi focare de contaminare, campaniile de vaccinare în UE rămân lente, afectate de întârzieri semnificative în procesul de livrare a dozelor.
„Următoarele săptămâni vor rămâne dificile în domeniul vaccinurilor (…) Dar avem mijloacele necesare pentru a ne asigura că UE joacă un rol cheie pentru (…) a ieşi din această criză”, a asigurat preşedintele Consiliului European, Charles Michel, în cadrul unui conferinţe de presă.
Comisia Europeană a promis o creştere accentuată a numărului dozelor disponibile în al doilea trimestru, cu livrări în creştere din partea laboratoarelor Pfizer / BioNTech şi Moderna, aprobarea vaccinului Johnson & Johnson şi o supraveghere atentă pentru a putea remedia în timp util deficienţele din lanţul de producţie.
„Suntem optimişti cu privire la capacitatea noastră de a ne atinge obiectivul” de a vaccina 70% din populaţia UE (225 de milioane de persoane) până la sfârşitul verii”, a reafirmat preşedinta Comisiei Europene, Ursula von der Leyen.
Charles Michel a făcut apel la „îmbunătăţirea capacităţilor de secvenţiere” a virusului pentru a-i monitoriza mutaţiile, o procedură complexă desfăşurată inegal pe teritoriul Uniunii, dar pentru care Bruxelles-ul a pus la dispoziţie fonduri.
Dacă iniţial cei 27 promiseseră să adopte doar restricţii proporţionale şi nediscriminatorii, mutaţiile coronavirusului au schimbat datele situaţiei, determinând mai multe state membre să limiteze accesul la frontiere.
În acest context, Comisia Europeană a cerut Belgiei, Germaniei şi altor patru state să explice adoptarea de măsuri restrictive, pe care executivul european le consideră disproporţionate, de teama unor întreruperi a lanţurilor de producţie.
„Trebuie să respectăm o abordare comună: restricţiile privind călătoriile neesenţiale trebuie menţinute, dar măsurile trebuie să fie proporţionale şi circulaţia mărfurilor şi a serviciilor trebuie garantată”, a pledat Charles Michel.
În ceea ce priveşte emiterea unui certificat/paşaport european de vaccinare care să faciliteze călătoriile, liderii s-au limitat la a cere „continuarea unei abordări comune”.
„Există încă semne de întrebare de natură ştiinţifică: nu este încă sigur că încetezi să transmiţi virusul după ce ai fost vaccinat”, a argumentat Ursula von der Leyen.
Chestiunea drepturilor ataşate unui astfel de paşaport este considerată ca fiind „conflictuală” şi „irelevantă” de unele state, într-un moment în care doar 4.2% din europeni au fost vaccinaţi cel puţin o dată.
„Un astfel de document nu poate acorda drepturi speciale persoanelor vaccinate” a declarat joi preşedintele francez Emmanuel Macron.”Nu aş accepta un sistem în care accesul într-o ţară sau alta să depindă de un astfel de certificat” în timp ce „tinerii noştri nu au fost încă vaccinaţi”, a avertizat şeful statului francez.
Alte state însă, în special cele care sunt foarte dependente de turism, doresc adoptarea accelerată a unui astfel de document pentru a-şi salva sezonul estival, cum ar fi Grecia care, la fel ca Cipru, a încheiat deja un acord turistic cu Israelul.
„Sunt încântat că există un sprijin larg pentru ideea unui ‘paşaport verde’, rămâne acum să fie creat cât mai rapid posibil”, a declarat cancelarul austriac Sebastian Kurz.
Susţinut de Bulgaria, liderul austriac a pledat pentru un certificat care să permită călătoriile şi accesul în restaurante pentru persoanele vaccinate, dar şi pentru cei care sunt consideraţi ca fiind „imunizaţi” după ce au contractat virusul.
În cele din urmă, liderii europeni au încredinţat Comisiei sarcina de a elabora condiţiile tehnice pentru un certificat de vaccinare, cel mai probabil în format digital, demersuri care vor dura cel puţin trei luni.
„Acest lucru nu înseamnă că doar titularii unui paşaport de vaccinare vor putea călători”, a insistat cancelarul german Angela Merkel.
Depinde de state să îşi adapteze sistemele de sănătate şi structurile vamale pentru a pregăti o certificare comună. Acestea vor trebui „să reacţioneze rapid” dacă vor un paşaport eficient până în vară, a avertizat von der Leyen.
sursa: Agerpres
sursa foto: consilium.europa.eu
