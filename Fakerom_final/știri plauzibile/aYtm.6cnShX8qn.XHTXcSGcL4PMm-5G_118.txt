Livrările globale de smartphone-uri vor scădea cu aproape 12% anul acesta, la 1,2 milioane de unităţi, din cauza reducerii cheltuielilor de consum, pe fondul impactului economic al pandemiei de coronavirus (COVID-19), se arată într-un raport publicat miercuri de firma de cercetare a pieţei IDC, transmite Reuters.
Epidemia nu numai că a dus la întreruperea lanţurilor de aprovizionare, care au cauzat pierderi producătorilor majori de telefoane mobile inteligente, cum ar fi Apple Inc şi Samsung Electronics Co, dar a pus presiune asupra cheltuielilor de consum pe plan mondial.
"Măsurile de izolare adoptate pentru a stopa răspândirea pandemiei şi şomajul masiv au redus încrederea consumatorilor, pentru care prioritare sunt acum achiziţiile de bunuri esenţiale. Pe termen scurt, aceste evoluţii afectează direct piaţa telefoanelor mobile", a apreciat Sangeetika Srivastava, analist în cadrul IDC.
Apple, care a fost forţat să închidă magazinele de retail din SUA şi Europa în urma epidemiei, a redus preţul modelului iPhone 11 în China şi a lansat un nou model SE, mai ieftin, pentru a face faţă scăderii cererii.
În primul trimestru din 2020, producţia de smartphone-uri a scăzut cu 10% pe plan global, când s-a răspândit epidemia şi fabricile s-au închis. Totuşi, livrările din fabricile chineze au urcat cu 17% în aprilie, ceea ce indică o redresare a cererii interne pe cea mai mare piaţă de smartphone-uri din lume.
În China, unde economia se redeschide şi fabricile îşi reiau activitatea, IDC se aşteaptă la un declin de sub 10% în acest an al vânzărilor de telefoane mobile inteligente.
În urma dezvoltării tehnologiei 5G, livrările globale de smartphone-uri se vor redresa anul viitor, dar nu se va înregistra creştere până în primul trimestru din 2021, previzionează IDC. AGERPRES/(AS - autor: Mihaela Dicu, editor: Oana Tilică, editor online: Irina Giurgiu)