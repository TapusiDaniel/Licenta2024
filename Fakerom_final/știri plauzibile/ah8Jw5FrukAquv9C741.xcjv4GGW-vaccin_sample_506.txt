---Vaccin sample---
Economia globală pare să se redreseze de pe urma recesiunii provocate de pandemia de coronavirus (COVID-19) mai rapid decât se estima în urmă cu doar câteva luni, datorită îmbunătăţirii perspectivelor pentru China şi SUA, se arată într-un raport publicat miercuri de Organizaţia pentru Cooperare şi Dezvoltare Economică (OECD), transmite Reuters.
Anul acesta, economia globală se va contracta la un nivel record, de 4,5% (faţă de un declin de 6% previzionat în iunie), apoi va înregistra un avans de 5% în 2021 (faţă de o creştere de 5,2% previzionată anterior) - dacă pandemia va fi ţinută sub control - se arată în prognoza actualizată a organizaţiei cu sediul la Paris.
Totuşi, o revenire puternică a pandemiei sau măsuri mai stricte introduse pentru oprirea răspândirii pandemiei de coronavirus (COVID-19) ar putea reduce estimările pentru 2021 cu 2-3 puncte procentuale, avertizează OECD, care se aşteaptă ca un vaccin să fie disponibil pe scară largă spre finalul anului viitor.
Deciziile guvernelor şi ale băncilor centrale de a sprijini veniturile companiilor şi ale gospodăriilor au ajutat la evitarea unei scăderi record a activităţii economice şi, prin urmare, ar trebui menţinute, apreciază OECD.
Perspectivele "mai luminoase" pentru acest an maschează diferenţele majore între marile economii, SUA, China şi Europa par că vor înregistra performanţe mai bune decât se estima, în timp ce India, Mexic şi Africa de Sud se confruntă cu dificultăţi deoarece nu reuşesc să ţină sub control răspândirea virusului.
Fiind prima ţară care s-a confruntat cu pandemia şi care a adoptat măsuri stricte de izolare, China ar urma să fie singurul stat din G20 (grupul celor 20 de economii dezvoltate şi emergente) care va înregistra creştere în 2020. PIB-ul Chinei ar urma să crească anul acesta cu 1,8% (faţă de un declin de 2,6% previzionat în iunie).
SUA, cea mai mare economia mondială, ar urma să înregistreze o scădere de 3,8%, faţă de un recul de 7,3% previzionat anterior.
Înfiinţată în anul 1961, OECD joacă un rol de consiliere pentru guvernele ţărilor puternic dezvoltate, în materie de politică economică, socială şi de guvernare. Cele 36 de state membre OECD deţin împreună aproximativ 60% din economia mondială, 70% din comerţul mondial şi 20% din populaţia lumii. AGERPRES/(AS - autor: Mihaela Dicu, editor: Nicoleta Gherasi, editor online: Ada Vîlceanu)