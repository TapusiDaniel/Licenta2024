---Vaccin sample---
Drumuri şi pieţe din Mumbai au fost inundate, iar circulaţia unora dintre autobuzele şi trenurile locale a fost întreruptă miercuri, după sosirea primelor ploi din sezonul musonic în capitala financiară a Indiei, un oraş deja grav afectat de pandemia de COVID-19, informează DPA.

Sezonul musonic a debutat mai devreme în acest an în Mumbai. Biroul de meteorologie a emis coduri roşii de vreme severă pentru acest oraş şi districtele învecinate Thane, Raigad şi Palghar, în contextul în care alte ploi torenţiale sunt prognozate pentru următoarele 48 de ore.

Inundaţiile şi aversele au afectat campania locală de vaccinare împotriva maladiei COVID-19 şi au întrerupt traficul rutier şi feroviar, a raportat postul de televiziune NDTV.

Oraşul indian a început să îşi redeschidă gradual economia luni, după mai multe săptămâni de lockdown din cauza pandemiei de coronavirus, care evoluează în prezent pe o curbă descendentă.

Autorităţile din Mumbai au raportat peste 700.000 dintre cele 2,9 milioane de cazuri de persoane infectate în India începând din martie 2020, precum şi 15.073 de decese asociate maladiei COVID-19.

Marţi, în Mumbai au fost raportate 673 de cazuri noi, cel mai scăzut bilanţ zilnic după cel din 23 februarie, potrivit Brihanmumbai Municipal
Corporation (BMC).

Începând de luni, serviciul de transport public şi-a reluat activitatea, iar magazinele au fost redeschise. Restaurantele şi centrele spa s-au redeschis la 50% din capacitate.

Experţii indieni au tras însă un semnal de alarmă, spunând că pandemia de COVID-19 ar putea afecta pregătirile făcute de autorităţi înainte de sosirea ploilor din sezonul musonic. Unii dintre ei se tem că reţeaua de canalizare nu a putut fi curăţată într-o manieră corespunzătoare.

Imagini transmise de televiziunile locale arată străzi inundate de şovoaie de apă şi numeroase autobuze şi autovehicule rămase blocate în trafic.

BMC a anunţat că a trebuit să închidă un centru de vaccinare împotriva COVID-19 situat în cartierul Byculla. Alte zone afectate din oraş au fost Santa Cruz şi Colaba.

Sezonul musonic creează de obicei blocaje impresionante în Mumbai, un oraş construit pe ţărmul Mării Arabiei, din cauza inundaţiilor ample provocate de ploile torenţiale. Decesele rezidenţilor sunt adeseori cauzate de prăbuşirea unor locuinţe, electrocutare şi înec. AGERPRES/(AS - autor: Florin Bădescu, editor: Codruţ Bălu, editor online: Andreea Lăzăroiu)