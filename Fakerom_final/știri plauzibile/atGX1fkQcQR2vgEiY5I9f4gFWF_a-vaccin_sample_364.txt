---Vaccin sample---
Politica de tip „Divide et impera” pe care o duce China în estul Europei a suferit o lovitură grea, scrie Politico, relatând despre ultima întâlnire a formatului „17+1”, unde președintele Chinei, Xi Jinping, a fost umilit de mai multe țări, printre care și România, care nu și-au trimis reprezentanți la cel mai înalt nivel, așa cum este cutuma.
Platforma „17+1” a fost creată de Beijing în 2012, cu scopul de a crea legături economice între China și 17 țări din centrul și estul Europei. Întâlnirea din acest an, care a avut loc marți, a arătat mai degrabă a „11+1”, scrie Politico, arătând că șase lideri de stat ai unor țări UE nu s-au prezentat la forum „pentru a-i prezenta omagii președintelui Xi Jinping”.
Acest lucru este o înfrângere usturătoare pentru președintele Chinei, care venise pregătit să propună dublarea importurilor de alimente din estul Europei pentru următorii cinci ani. Asta face parte din strategia de tip „Divide et impera” (Dezbină și stăpânește) a lui Xi, de a apela la sectorul agricol, unde economiile mai rurale și mai sărace din estul Europei se simt subminate de puternicele ferme din vestul Europei.
Pe lângă aceasta, președintele Chinei a promis să îmbunătățească procedurile vamale și a oferit perspectiva ca țările din estul Europei să primească vaccinuri chinezești împotriva coronavirusului.
În schimb, statele est-europene sunt din ce în ce mai puțin convinse că Beijingul le va furniza avantajele economice pe care și le imaginau odată. Mai mult, scrie Politico, trebuie luate în calcul și relațiile de securitate, împreună cu legăturile cu noua administrație de la Washington, care vrea să construiască o largă contraofensivă diplomatică împotriva Chinei.
Potrivit Politico, toate cele șase țări care au umilit China la forumul de marți fac parte din valul 2004 de aderare la NATO: Bulgaria, România, Slovenia, Estonia, Letonia și Lituania nu și-au trimis președinții sau prim-miniștrii la ceea ce China se aștepta și fie un summit „Xi + 17 lideri de stat”.
În loc de șefi de stat, aceste țări au fost reprezentate de miniștri. Din partea României a participat ministrul Economiei.
„E un semnal pe care l-am dat ca țară evitând o participare de nivel înalt”, au explicat pentru Digi24.ro surse oficiale.
Cu doar o zi înainte de summit, diplomații chinezi făceau presiuni în capitalele europene să trimită „reprezentanți la un nivel mai înalt”, potrivit unui  diplomat din cele șase țări, scrie Politico.
„Chinezii cred că nu-i tratăm cu respect”, a spus diplomatul, sub protecția anonimatului.
Atât de mari au fost eforturile de a convinge liderii de stat să se prezinte la summit, încât Beijingul nu a anunțat forumul până marți la ora 6 AM (ora locală), când a admis că șefi de stat și „reprezentanți la nivel înalt” din 17 țări vor lua parte la întrunire.
Întrebat despre forumul „17+1”, Washington-ul a afirmat că va lucra cu Europa pentru a stabili o politică față de China.
„Înțelegem că partenerii noștri europeni au interesele și relațiile lor și nu îi forțăm să aleagă între China și Statele Unite. Însă rămânem preocupați că statul chinez folosește frecvent organizații multilaterale ca pe un instrument de a-și promova interesele economice, de securitate și politică externă pe seama păcii și prosperității altor țări, a respectării drepturilor omului și a ordinii internaționale bazată pe respectarea regulilor”, a declarat un purtător de cuvânt al Departamentului american de Stat.
Editor :  Bogdan Pacurar
