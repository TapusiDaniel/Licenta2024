O analiză a jurnaliștilor Reuters care se ocupă cu verificarea informațiilor arată că sunt false acuzațiile care spun că miliardarul Bill Gates vrea să „microcipeze oamenii”, iar doctorul Anthony Fauci vrea ca publicul să poarte „certificare de vaccinare”.
Jurnaliștii Reuters au analizat mai multe postări care au devenit populare pe rețelele sociale prin care se răspândeau aceste informații. Sursa citată precizează că, anterior, a demascat o altă conspirație asemănătoare: Bill Gates a plănuit să lanseze microcipuri care să fie plantate sub piele, dar care să omoare coronavirusul.
Acuzația a apărut după o sesiune de întrebări și răspunsuri a miliardarului american pe Reddit, în care previziona utilizarea „certificatelor digitale” prin care oamenii să poată dovedi că au fost testați pentru COVID-19 sau că s-au vindecat de această boală.
Majoritatea interpretărilor eronate făceau referire la tehnologia punctelor cuantice, dezvoltată de Fundația Gates.
Kevin McHugh, unul dintre autorii studiului acestei tehnologii, a confirmat pentru Reuters că tehnologia nu este un microcip sau vreo capsulă ce poate fi implantată, ci este asemănător unui tatuaj care poate oferi informații la zi personalului medical, acolo unde nu este posibilă folosirea documentelor medicale.
Fundația Bill și Melinda Gates a precizat că „apelarea la certificate digitale are legătură cu efortul de a crea o platformă digitală cu sursă deschisă (open source) cu scopul de a răspândi accesul la testarea sigură de acasă”.
De asemenea, Reuters arată că nu a găsit declarații date de dr. Anthony Fauci, directorul Institului Naţional de Boli Infecţioase din SUA, cu privire la certificatele care să ateste vaccinarea.
Acuzația falsă a apărut după un interviu acordat de imunologul american postului de televiziune CNN, dar în care vorbea că este „posibilă” în viitor ideea că americanii ar putea să aibă „certificate care să ateste imunitatea” la coronavirus. El a adăugat că această propunere „ar putea să aibă o oarecare valoare în anumite circumstanțe”.
Potrivit lui Anthony Fauci, aceste certificate medicale ar prezenta mai degrabă o certificare că acele persoane care le posedă au anticorpi la coronavirus, nu că au fost vaccinați. El a confirmat că propunerea a fost discutată de comisia de la Casa Albă care luptă împotriva bolii și un asemenea certificat ar veni în ajutorul persoanelor vulnerabile și personalului medical.
Reuters menționează că guvernul american ia în calcul folosirea acestor documente, însă nu există dovezi care să arată că doctorul s-a referit la ele ca fiind obligatorii.
Recent, Organizația Mondială a Sănătății a avertizat guvernele lumii cu privire la emiterea de „pașapoarte de imunitate”, arătând că nu există dovezi că oamenii nu se pot reinfecta.
De exemplu, luna trecută, Chile a confirmat că va elibera certificate persoanelor care s-au vindecat de coronavirus, dar că aceste documente nu reprezintă o dovadă a imunității.
Veridictul jurnaliștilor este că acuzațiile potrivit cărora Bill Gates vrea să „microcipeze oamenii”, iar Anthony Fauci vrea ca publicul să poarte „certificare de vaccinare” sunt false.

