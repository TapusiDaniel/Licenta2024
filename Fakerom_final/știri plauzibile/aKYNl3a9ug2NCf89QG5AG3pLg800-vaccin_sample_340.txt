---Vaccin sample---
Peste două treimi din populația Indiei ar putea avea anticorpi COVID-19, potrivit unui sondaj publicat marți, care oferă încă o dovadă că este posibil ca virusul să se fi răspândit la scară mai largă decât sugerează raportările autorităților indiene.
Aproximativ 67,7% dintre indienii cu vârste de peste șase ani au prezentat anticorpi, potrivit studiului derulat la nivel național în intervalul iunie-iulie de organizația guvernamentală Consiliul Indian de Cercetare Medicală (ICMR). Sondajul a acoperit 70 de districte din 21 de state, având 28.975 de participanți, scrie CNN.
Sistemul imunitar al omului dezvoltă anticorpi fie prin vaccinare, fie ca răspuns la infecție. Majoritatea participanților la sondaj (62%) nu fuseseră vaccinați  un sfert dintre ei primiseră prima doză.
Rezultatul recent arată o creștere puternică a numărului de indieni cu anticorpi - la începutul anului mai puțin de un sfert dintre participanții la sondaj aveau anticorpi.
În lunile dintre cele două studii, India a fost devastată de un al doilea val COVID-19, care a copleșit sistemul medical, iar unii oameni au murit în fața spitalelor, așteptând să se elibereze un pat. Valul s-a derulat între aprilie și iunie, infectând milioane și ucigând zeci de mii de oameni.
Rezultatul studiului, coroborat cu desfășurarea greoaie a procesului de vaccinare, ridică temeri legate de posibilitatea unui al treilea val, spune directorul ICMR, Balram Bhargava.
"Peste jumătate dintre copiii cu vârste între 6 și 17 ani au fost pozitivi, iar prevalența anticorpilor a fost similară în zonele urbane și rurale", a spus Balram Bhargava, însă "statele, districtele și zonele fără anticorpi riscă să fie lovite de valuri de infectare", ceea ce înseamnă că aproximativ 400 de milioane de oameni sunt vulnerabili în cazul unui al treilea val COVID-19.
Vaccinare a început să prindă viteză în India în ultimele două luni, însă țara asiatică este încă departe de țintele sale. Până acum, doar 6,35% din populația de 1,38 de miliarde de oameni a fost vaccinată complet, potrivit Universității Johns Hopkins.
Angajații din sistemul medical și oamenii de știință au avertizat de mult timp că bilanțul real al cazurilor și morților este mult mai mare decât cel raportat, arătând discrepanțele dintre cifrele autorităților și sondaje.
Până acum, India a raportat 31,2 milioane de cazuri, adică sub 3% din totalul populației, în contradicție cu numărul celor din sondaje care prezintă anticorpi. Există câteva motive care explică numărul redus al raportările, inclusiv infrastructura deficitară, eroarea umană și nivelul redus al testărilor.
Un studiu la organizației americane Center for Global Development a descoperit că numărul de morți suplimentare raportate în India în timpul pandemiei ar putea fi de 10 ori mai mare decât bilanțul autorităților. Între 3,4 și 4,9 milioane de morți suplimentare au fost raportate între ianuarie 2020 și iunie 2021, arată studiul, comparativ cu bilanțul COVID-19 anunțat de autoritățile indiene, de 400.000 de victime.
Editor :  V.M.
