---Vaccin sample---
Chile este cea mai avansată ţară din America Latină în privinţa vaccinărilor împotriva maladiei COVID-19, însă se confruntă cu o recrudescenţă brutală a infectărilor cu noul coronavirus, din cauza cărora guvernul local a decis să impună un nou lockdown începând de sâmbătă, informează AFP.

În această ţară cu 19 milioane de locuitori, o campanie deosebit de eficientă a permis deja unui număr de 6 milioane de persoane să primească cel puţin o doză a unui vaccin anti-COVID-19, iar peste 3 milioane de chilieni au primit deja şi dozele de rapel.

Dar, începând de sâmbătă, peste 80% dintre rezidenţi vor intra din nou într-un lockdown total, fără a avea măcar posibilitatea să iasă din locuinţe pentru a-şi cumpăra produse de primă necesitate pe durata weekendului.

În contextul în care autorităţile sanitare chiliene speră că primele efecte ale vaccinării se vor face simţite în luna aprilie, guvernul conservator al preşedintelui Sebastian Pinera a îndemnat populaţia să accepte "un ultim efort" pentru a învinge pandemia de COVID-19.

Ministrul chilian al Sănătăţii, Enrique Paris, a recunoscut că noul lockdown este "o măsură dură, dar necesară" pentru controlarea răspândirii virusului, în special în regiunea metropolitană a capitalei Santiago de Chile, cea mai populată regiune din această ţară, cu peste 7,1 milioane de locuitori.

Prezenţa noilor variante ale coronavirusului, relaxarea populaţiei în urma desfăşurării rapide a campaniei de vaccinare şi încheierea marilor concedii şi vacanţe din vara australă au contribuit la creşterea numărului de infectări cu SARS-CoV-2, potrivit experţilor.

Joi, peste 7.000 de infectări au fost înregistrate în ultimele 24 de ore, ocupând locul al doilea în clasamentul celor mai mari cifre zilnice raportate de la începutul pandemiei. În total, Chile a înregistrat 962.321 de cazuri de infectare cu noul coronavirus, dintre care 22.587 au fost mortale.