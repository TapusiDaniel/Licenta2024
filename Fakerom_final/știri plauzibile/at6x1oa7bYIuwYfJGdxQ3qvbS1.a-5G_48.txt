Până în 2030, toate serviciile publice esențiale ar trebui să fie disponibile online, toți cetățenii vor avea acces la dosarele lor medicale electronice, iar 80 % dintre cetățeni ar trebui să utilizeze o soluție de identificare electronică. Acesta este doar unul dintre obiectivele prezentate marți de Comisia Europeană
 pentru transformarea digitală a Europei în următorii 10 ani. Alte obiective vizează ca cel puțin 80% dintre adulți să aibă competențe digitale de bază și toate zonele populate să fie acoperite de tehnologia 5G.

Comisia Europeană a prezentat marți viziunea, obiectivele și căile pentru ca Europa să devină autonomă din punct de vedere digital până în anul 2030. Principalele obiective ale Comisiei Europene:
1) 
cetățeni cu competențe digitale și profesioniști cu înaltă calificare în domeniul digital; până în 2030, cel puțin 80 % dintre adulți ar trebui să aibă competențe digitale de bază, iar în UE ar trebui să existe 20 de milioane de specialiști angajați în sectorul TIC; de asemenea, mai multe femei ar trebui să ocupe astfel de posturi;
2)
 infrastructuri digitale securizate, performante și sustenabile; până în 2030, toate gospodăriile din UE ar trebui să aibă conectivitate de ordinul gigabiților, iar toate zonele populate ar trebui să fie acoperite de tehnologia 5G; producția de semiconductori de ultimă generație și sustenabili în Europa ar trebui să reprezinte 20 % din producția mondială; în UE ar trebui să fie instalate 10 000 de noduri de procesare la periferie (edge computing) foarte securizate, neutre din punct de vedere climatic, iar Europa ar trebui să dispună de primul său calculator cuantic;
3)
 transformarea digitală a întreprinderilor; până în 2030, trei din patru companii ar trebui să utilizeze servicii de cloud computing, sisteme de tip big data și inteligența artificială, peste 90 % dintre IMM-uri ar trebui să ajungă cel puțin la un nivel de bază de adoptare a tehnologiilor digitale, iar numărul de start-up-uri de tip unicorn din UE ar trebui să se dubleze;
4)
 digitalizarea serviciilor publice; până în 2030, toate serviciile publice esențiale ar trebui să fie disponibile online, toți cetățenii vor avea acces la dosarele lor medicale electronice, iar 80 % dintre cetățeni ar trebui să utilizeze o soluție de identificare electronică.

Obiectivele vor fi înscrise într-un program strategic care urmează să fie convenit cu Parlamentul European și cu Consiliul.
Vor fi lansate proiecte multinaționale cu finanțare din bugetul UE, din partea statelor membre și din partea industriei

Pentru a se remedia mai bine deficiențele capacităților critice ale UE, Comisia va facilita lansarea rapidă a unor proiecte multinaționale, combinând investiții din bugetul UE, din partea statelor membre și din partea industriei, pe baza Mecanismului de redresare și reziliență și a altor fonduri ale UE, precizează Executivul European.În planurile lor de redresare și reziliență, statele membre se angajează să aloce cel puțin 20 % din fonduri priorității digitale. Posibilele proiecte multinaționale ar putea include o infrastructură de prelucrare a datelor interconectată la nivel paneuropean, proiectarea și implementarea următoarei generații de procesoare fiabile cu consum redus de energie sau conectarea administrațiilor publice.Context
Tehnologiile digitale au avut un rol esențial în menținerea vieții economice și sociale pe tot parcursul crizei provocate de coronavirus. Acestea vor fi factorul principal de diferențiere pentru o tranziție reușită către o economie și o societate sustenabile în perioada de după pandemie. Întreprinderile și cetățenii europeni pot beneficia de mai multe oportunități digitale, care să favorizeze reziliența și să atenueze dependențele la toate nivelurile, de la sectoarele industriale la tehnologiile individuale. Abordarea europeană a transformării digitale este, de asemenea, un factor-cheie care stă la baza influenței mondiale a UE.În discursul său din 2020 privind starea Uniunii, președinta Comisiei, Ursula von der Leyen, a solicitat ca Europa să își asume o poziție mai puternică de lider în domeniul digital, cu o viziune comună pentru 2030, bazată pe obiective și principii clare, cum ar fi conectivitatea universală și respectarea dreptului la viață privată și la libertatea de exprimare. În concluziile sale din octombrie 2020, Consiliul European a invitat Comisia să prezinte o busolă cuprinzătoare pentru dimensiunea digitală, care să stabilească ambițiile UE pentru 2030.Nivelul de finanțare din partea UE disponibil în cadrul Mecanismului de redresare și reziliență va permite o cooperare de o amploare și o intensitate fără precedent între statele membre, necesară pentru realizarea unei transformări digitale reușite. Pentru fiecare plan național, care însoțește componenta digitală a bugetului european aferent perioadei 2021-2027, s-a stabilit un obiectiv de 20 % pentru cheltuielile digitale.