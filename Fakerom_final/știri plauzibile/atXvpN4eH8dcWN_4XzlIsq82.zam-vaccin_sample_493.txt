---Vaccin sample---
Epidemia provocată de coronavirusul din China s-ar putea încheia în aprilie, a declarat marţi cel mai înalt consilier din sectorul medical al acestei ţări, Zhong Nanshan, dar numărul deceselor a depăşit 1.000, iar Organizaţia Mondială a Sănătăţii (OMS) a avertizat că lumea trebuie să considere coronavirusul drept inamicul public numărul unu, mai periculos chiar decât terorismul, relatează Reuters, preluată de News.ro.
”Lumea trebuie să se trezească şi să considere acest virus inamic drept inamicul public numărul unu”, a declarat şeful OMS, Tedros Adhanom Ghebreyesus.
În timp ce economia presează a doua mare economie a lumii, firmele chineze încearcă să îşi reia activităţile după vacanţa prelungită pentru Anul Noua chinezesc, iar sute dintre ele susţin că vor avea nevoie de împrumuturi de ordinul miliardelor de dolari pentru a rezista.
Companiile au început să facă concedieri, în pofida asigurărilor date de preşedintele chinez Xi Jinping că restructurările vor fi evitate.
Zhong a declarat că numărul cazurilor noi de îmbolnăviri este în scădere în unele provincii, acesta anticipând că epidemia va atinge nivelul maxim în această lună.
”Sper că această epidemie sau acest eveniment s-ar putea încheia undeva în aprilie”, a adăugat Zhong, epidemiolog care şi-a dobândit reputaţia prin combaterea epidemiei SARS în 2003.
OMS a anunţat marţi că epidemia a provocat moartea a 1.017 de oameni şi 42.708 de îmbolnăviri.
În alte 24 de ţări şi teritorii au fost confirmate 319 cazuri şi două decese, unul în Hong Kong ş un altul în Filipine.
Acţiunile, care au scăzut în mai multe rânduri de la izbucnirea epidemiei din China, de teama efectului negativ asupra economiei, au atins marţi niveluri record la nivel global, în urma comentariilor făcute de Zhong.
Guvernatorul Băncii Angliei, Mark Carney, a spus că impactul financiar al epidemiei este gestionabil, iar producţia economică pierdută din cauza epidemiei va putea să fie recuperată în trimestrele următoare, dar a adăugat că este prematur de evaluat impactul economic.
Tedros a spus însă că noul coronavirus trebuie privind la fel ca un atac terorist.
”Ca să fiu cinstit, un virus este mai puternic în crearea de tulburări politice, sociale şi economice decât orice atac terorist. Este cel mai periculos inamic pe care vi-l puteţi imagina”, a spus acesta.
Primul vaccin, numit oficial COVID-19, va apărea peste 18 luni, a spus şeful OMS, cerând unitate la nivel global pentru a preveni apariţia ”mult mai multor cazuri şi a unor costuri mult mai mari”.
Numeroşi analişti încearcă să evalueze impactul economic al epidemiei din China.
Analişti ai JPMorgan au revizuit în scădere estimarea referitoare la creşterea economiei chineze în acest trimestru, afirmând că epidemia ”a modificat complet dinamica economiei”.
Analiştii băncii de investiţii Nomura au spus că virusul pare să fi avut ”un impact devastator” asupra economiei chineze în ianuarie şi februarie, pieţele ”subestimând semnificativ” impactul.
Firma norvegiană de consultanţă în domeniul energiei Rystad Energy anticipează că epidemia va reduce creşterea cererii de petrol la nivel global cu un sfert, în acest an.
Cu toate acestea, doi oficiali din Uniunea Europeană au spus că impactul asupra blocului comunitar avut de încetinirea economiei chineze va fi unul ”marginal”.
În China, peste 300 de companii solicită împrumuturi bancare de 57,4 miliarde de yuani (8,2 miliarde dolari) pentru a face faţă problemelor, au declarat surse bancare.
Între viitorii solicitanţi de împrumuturi se află uriaşul furnizor de alimente Meituan Dianping, producătorul de smartphone-uri Xiaomi şi compania de ride-hailing Didi Chuxing Technology.
Muncitori afectaţi
Firma chineză Xinchao Media a anunţat luni că a concediat 500 de angajaţi, respectiv o zecime din forţa sa de muncă, iar lanţul de restaurante Xibei este îngrijorat de cum îi va plăti pe cei aproximativ 20.000 de lucrători.
Autorităţile au anunţat că vor lua măsuri pentru a stabiliza locurile de muncă, pe lângă reducerea dobânzilor decisă deja şi a măsurilor fiscale de stimulare pentru minimizarea contractării activităţilor economice.
Banca Mondială a exclus acordarea unor noi împrumuturi pentru sănătate, dar va oferi Chinei asistenţă tehnică.
Provincia Hubei, unde a apărut coronavirusul, într-o piaţă unde se comercializau ilegal animale sălbatice, continuă să fie blocată.
Autorităţile din domeniul sănătăţii din Hubei au raportat pe 10 februarie 2.097 de cazuri noi şi 103 decese.
Sursa foto: Facebook OMS
