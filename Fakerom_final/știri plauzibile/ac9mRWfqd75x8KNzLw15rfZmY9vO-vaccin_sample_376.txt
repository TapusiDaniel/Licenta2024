---Vaccin sample---
Guvernul israelian a anunțat vineri că a convenit cu Autoritatea Palestiniană să trimită în teritoriile palestiniene aproximativ un milion de doze de vaccin anti-COVID-19 de la Pfizer-BioNTech al căror termen de valabilitate se apropie de expirare. În baza acestui acord, Israelul urma să primească la schimb „aceleaşi cantităţi de doze” după ce le vor fi trimise palestinienilor, în toamnă, de compania americană.
La scurt timp după anunțarea acestei înțelegeri, purtătorul de cuvânt al Guvernului palestinian, Ibrahim Melhem, a declarat că primul lot de vaccinuri primite din Israel, de aproximativ 90.000 de doze, nu respectă „caracteristicile prevăzute de acord”, dând de înțeles că ar fi pe punctul de a expira, dar fără a preciza totuși care este data de expirare. În orice caz, premierul palestinian Mohammad Shtayyeh a ordonat ministrului sănătăţii să anuleze acordul cu Israelul.
Guvernul palestinian preferă să aştepte acum ca laboratorul Pfizer să îi livreze direct vaccinurile planificate pentru septembrie sau octombrie.
Vaccinurile transferate palestinienilor sunt „absolut valabile”, a declarat în replică, sâmbătă, Ministerul israelian al Sănătăţii. Autorităţile sanitare palestiniene „au primit vaccinuri Pfizer care erau valabile, cu date de expirare cunoscute, acceptate şi care corespundeau acordului dintre cele două părţi”, susține ministerul într-un comunicat citat de AFP, relatează Agerpres.
Datorită unei uriaşe campanii de vaccinare, lansate la sfârşitul lunii decembrie după un acord cu gigantul farmaceutic Pfizer, Israelul a vaccinat aproximativ 55% din populaţie, adică mai mult de 5,1 milioane de persoane, cu două doze de vaccin. Acum, se confruntă însă cu o scădere a dorinței de vaccinare a populației.
De partea palestiniană, doar aproximativ 270.000 de persoane au primit cele două doze, potrivit Ministerului palestinian al Sănătăţii. Peste 2,8 milioane de palestinieni trăiesc în Cisiordania ocupată şi două milioane în Fâşia Gaza.
Editor :  Luana Pavaluca
