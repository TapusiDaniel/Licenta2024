---Vaccin sample---
Certificatul de vaccinare european ar trebui să fie gata de utilizare la 1 iunie, susţine vicepreşedintele Comisiei Europene pentru promovarea modului de viaţă european, Margaritis Schinas, în contextul în care executivul UE urmează să prezinte miercuri o propunere în această privinţă, informează AFP şi dpa, citate de Agerpres.
Iniţiativa executivului UE va fi prezentată de şefa Comisiei Europene, Ursula von der Leyen, şi de comisarii europeni Thierry Breton (piaţă internă) şi Didier Reynders (justiţie).
Cu o astfel de dovadă a vaccinării anti-COVID-19 – sau ‘certificat verde digital’, aşa cum îl numeşte Comisia Europeană – o persoană vaccinată într-un stat membru va fi recunoscută şi în alt stat membru ca imunizată. Acest aspect ar putea facilita călătoriile, inclusiv în scop turistic, între ţări.
Schinas a declarat pentru publicaţia germană Frankfurter Allgemeine Zeitung că certificatul de vaccinare european ar urma să fie gata în termen de câteva luni. ”Acest certificat ar trebui să fie gata de utilizare la începutul verii. Şi vara începe pe 1 iunie”, a spus reprezentantul CE.
Deşi Comisia Europeană insistă că documentul va fi un certificat de vaccinare şi nu un ‘paşaport de vaccinare’, scopul său este totuşi de a facilita călătoriile între ţările UE şi potenţial din afara blocului comunitar.
Certificatul va indica dacă o persoană a fost testată negativ la COVID-19, s-a vindecat recent de această boală sau a dezvoltat anticorpi, ori a fost vaccinată împotriva COVID-19.
Totuşi, deocamdată este neclar dacă şi când ar putea fi folosit ‘paşaportul de vaccinare’ pentru populaţia generală. Pentru a putea fi pusă în practică, propunerea Comisiei va trebui să fie aprobată de statele UE şi de Parlamentul European.
Citește și:
Grupul PPE susține introducerea unui certificat de vaccinare / Manfred Weber: Documentul să fie legat exclusiv de vaccinuri aprobate de Agenția Europeană pentru Medicamente

Sursa foto: Pixabay
