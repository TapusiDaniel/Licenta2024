N I M E N I, NICIUNDE ! Țările nordice continuă lupta contra coronavirusului fără mască

Chiar și Donald Trump a sfârșit prin a purta mască și purtarea ei se generalizează în lume: totuși, autoritățile din țările nordice (Suedia, Danemarca, Norvegia, Finlanda, Islanda), ca și cei peste 25 de milioane de locuitori, continuă deocamdată să nu poarte mască pentru a combate pandemia de Covid-19.

Pe străzile din Stockholm, din Copenhaga, din Oslo sau din Helsinki sau chiar în supermarketuri, birouri, autobuze și metrou, e greu să găsești persoane care poartă mască, acestea limitându-se la o minoritate infimă, adesea turiști, transmite Le Soir.

În Danemarca, autoritatea sanitară a recomandat timid masca la începutul lunii iulie după un aviz al OMS. Dar în cazuri foarte limitate, în special când mergi să te testezi la spital sau în mijloacele de transport la revenirea dintr-o zonă de risc.

“La ora actuală, masca nu are sens”, și-a menținut părerea marți directorul Sundhedsstyrelsen /autoritatea sanitară daneză n. trad./, Soren Brostrom. “Dar pe termen mai lung poate fi util în mijloacele de transport sau în altă parte? Trebuie să evaluăm acest lucru, desigur”, a spus el la televiziunea daneză DR.

Aceeași linie în Norvegia sau în Finlanda: nu e o opoziție de principiu, se dau asigurări. “În prezent, suntem într-o situație foarte norocoasă (…). Dar este ceva ce va trebui să luăm în calcul într-un viitor apropiat dacă crește răspândirea”, a declarat pentru AFP Are Stuwitz Berg, medic la autoritatea sanitară norvegiană FHI.

