Curtea Europeană a Drepturilor Omului (CEDO) a decis că vaccinarea obligatorie este legală în societățile democratice. Totul a pornit de la o plângere formulată de familii din Cehia cu privire la vaccinarea obligatorie a copiilor. Judecătorii de la CEDO au ajuns la concluzia că vaccinarea obligatorie a copiilor în Cehia cu un vaccin nonavalent (împotriva a nouă boli, printre care difterie, tetanos, poliomielită) nu constituie o încălcare a dispozițiilor Curții Europene a Drepturilor Omului.

Fostul președinte al Curții Constituționale a României (CCR), Augustin Zegrean, a declarat joi seară, la B1 TV, că ”va fi o practică europeană după această decizie”, care ar putea influența și vaccinarea împotriva noului coronavirus. Pe de altă parte, medicul Valeriu Gheorghiță, coordonatorul campaniei naționale de vaccinare anti-COVID-19, a declarat, în cadrul aceleiași emisiuni că vaccinarea împotriva coronavirusului ”este voluntară și așa va rămâne”.

”Va fi o practică europeană după această decizie. Nu numai pentru copii. Uitați-vă ce spune comunicatul CEDO, spune că vaccinarea este o problemă de solidaritate socială”, a declarat fostul președinte al CCR.

Întrebat dacă, din punctul său de vedere, această decizie va influența și vaccinarea anti-COVID-19, Augustin Zegrean a răspuns:

”Da, dacă un stat care face parte din Consiliul Europei, va dispune mâine obligativitatea vaccinării împotriva COVID-19, nu vei mai avea ce face pentru că, în ultimă instanță, când te judeci cu statul, te judeci la CEDO și CEDO va spune că bine a făcut statul acela”.