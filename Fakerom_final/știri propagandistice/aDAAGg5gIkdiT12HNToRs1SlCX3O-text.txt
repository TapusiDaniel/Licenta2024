Farmaciile independente ar putea intra în faliment deoarece statul nu decontează la timp contravaloarea medicamentelor. Avertismentul este tras de Asociația Farmaciilor Independente Ethica care anunță că sunt din nou întârzieri în plățile făcute de casele de asigurări de sănătate.

Reprezentanții Asociației Farmaciilor Independente Ethica (AFIE) reclamă din nou întârzieri ale termenelor de plată din partea caselor de asigurări de sănătate pentru decontarea contravalorii medicamentelor eliberate de farmaciile comunitare. Situația este gravă deoarece farmaciile riscă falimentul, precizează cei de la AFIE, conform Mediafax.

Farmaciștii susțin că încă din luna septembrie, AFIE a trimis o adresă Ministerului Sănătăţii şi Casei Naţionale de Asigurări de Sănătate prin care cerea respectarea termenelor de plată pentru medicamentele eliberate în regim compensat sau gratuit în sistemul de asigurări de sănătate.

„Strict vorbind, aprovizionarea cu medicamente a farmaciei se învârte într-un cerc: farmacia se aprovizionează cu medicamente de la furnizori, pentru a le putea elibera pacienților, care plătesc o parte din valoarea acestora în funcție de prescripția medicală, cealaltă parte fiind decontată farmaciei de către casele de asigurări de sănătate după câteva luni de zile de la eliberarea propriu-zisă. Dacă plata nu se realizează la timp de către casele de asigurări de sănătate, farmaciile nu pot achita la rândul lor furnizorii de medicamente și nu se mai pot aproviziona. Pacientul este cel care are de suferit în final.”, a declarat Sînziana Mardale, președintele AFIE.

Farmaciile independente estimează că întârzierile la plată ar putea să fie mai mari de 60 de zile pentru acest an.