Britanicii ar trebui să privească vaccinarea împotriva COVID-19 ca pe o vaccinare antigripală pe care persoanele vulnerabile o fac în mod uzual, a declarat miercuri premierul britanic Boris Johnson, informează Reuters potrivit Agerpres.

"Cred că trebuie să fim pregătiţi pentru o lume în care va trebui să ne vaccinăm împotriva noilor variante (de coronavirus) la toamnă. Ar trebui să începem să ne gândim la aceasta ca la un vaccin antigripal, ceva ce persoanele în vârstă şi vulnerabile se asigură că le este administrat în fiecare an", a declarat Johnson în timpul unei conferinţe de presă.

Premierul Regatului Unit şi-a exprimat convingerea că vaccinurile vor deveni din ce în ce mai bune şi vor fi eficiente împotriva tuturor variantelor de coronavirus.

Până în prezent, Marea Britanie a vaccinat circa 13 milioane de persoane şi este pe cale de a finaliza, până săptămâna viitoare, imunizarea celor din primele patru grupe prioritare, care includ toate persoanele de peste 70 de ani.
