La sfîrșitul acestei luni în Republica Moldova ar trebui să înceapă campania de vaccinare împotriva COVID-19. Potrivit Ministerului Sănătății, în fază inițială va fi vaccinat personalul medical și persoanele din grupurile de risc.

În timp ce autoritățile fac planul de vaccinare, mai mulți medici refuză să se vaccineze. Din informațiile de care dispunem, doar în cadrul unui spital din capitală, din 20 de cadre medicale care lucrează în secția de terapie intensivă, doar 3 au acceptat să se vaccineze împotriva COVID-19.

Restul cadrelor medicale motivează că nu vor să se vaccineze pe motiv că nu au încredere în vaccin. Sursa, care a dorit să își păstreze anonimatul, spune că șefa secției a fost chemată la directorul spitalului și pusă să scrie explicație de ce subalternii săi refuză să se vaccineze. Reamintim că campania de vaccinare împotriva COVID-19 în Republica Moldova, se va desfășura în trei etape. Prioritatea va fi acordată următoarelor grupuri: Lucrătorii medicali /sau Lucrătorii din domeniul sănătății. Personalul și beneficiarii din cadrul centrelor de plasament temporar sau de lungă durată. Adulții cu vîrsta mai mare de 60 ani (grup cu risc sporit). Persoanele cu comorbidități. Lucrătorii din domeniul social. Lucrătorii din domeniul educației. Angajații structurilor de menținere și asigurare a ordinii publice, apărării și securității statului, lucrătorii sistemului penitenciar. Populația generală, indiferent de vîrstă, care nu s-au regăsit în grupurile prioritare. Reamintim că, potrivit unui sondaj realizat anterior de Noi.md, majoritatea cetățenilor sînt pentru ca vaccinarea să fie realizată doar la dorință. Totodată, internauții sînt de părere că Moldova poate decide și singură ce tip de vaccin să administreze populației. De menționat că anterior, Rusia și-a exprimat disponibilitatea de a furniza Moldovei 100.000 de doze de vaccin anti-COVID Sputnik V, iar restul dozelor necesare pentru țară timp de 4-6 luni în cazul în care vaccinul ar fi fost înregistrat. Potrivit acestuia, la 20 ianuarie, Fondul Rus de Investiții Directe a furnizat părții moldovenești întregul pachet de materiale pentru înregistrarea rapidă a Sputnik V.