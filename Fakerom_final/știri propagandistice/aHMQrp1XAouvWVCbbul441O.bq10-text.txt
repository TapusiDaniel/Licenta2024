Directorul Organizației Mondiale a Sănătății, Tedros Adhanom Ghebreyesus, vrea o „conducere globală” în lupta împotriva noului coronavirus.

Absenţa unei conduceri globale şi a unităţii în lupta împotriva noului coronavirus reprezintă o ameninţare mai mare decât epidemia în sine, a declarat luni șeful OMS, fără să dezvolte această afirmație. „Lumea are nevoie disperată de unitate naţională şi de solidaritate globală. Politizarea pandemiei a exacerbat-o”, a spus Tedros Adhanom Ghebreyesus.

„Cea mai mare ameninţare cu care ne confruntăm acum nu este virusul în sine, ci absenţa unei solidarităţi globale şi a unei conduceri globale”, a adăugat el. Avertismentul lansat de directorul OMS intervine într-o perioadă în care multe ţări au intrat într-o etapă de relaxare a restricţiilor, pentru a-şi relansa economiile naţionale.

OMS a fost criticată de anumite state membre, în special de Statele Unite ale Americii, care au spus că este o organizaţie prea slabă, prea lentă şi prea „dedicată Chinei” în eforturile depuse pentru limitarea pandemiei de COVID-19. Alte state membre au cerut o revizuire a reacţiei organizaţiei în faţa pandemiei, iar Australia a cerut ca OMS să aibă mai multe prerogative, care să îi permită să reacţioneze mai repede în situaţii de criză sanitară.

Pandemia accelerează pe plan mondial
Șeful OMS a dezvăluit o statistică alarmantă despre noul coronavirus. A fost nevoie de trei luni pentru ca primul milion de cazuri să fie semnalate, însă ultimul milion de cazuri a fost semnalat în doar opt zile. Tedros Adhanom Ghebreyesus avertizează că numărul de cazuri de Covid-19 continuă să crească exponențial, potrivit news.com.au.

Expertul a declarat că liderii mondiali nu trebuie să politizeze pandemia, ci să se unească pentru a lupta împotriva acesteia. „Nu ştim unde şi nici când se va produce următoarea pandemie, dar ştim că ea va avea un impact teribil asupra vieţii şi economiei mondiale”, a avertizat Tedros Adhanom Ghebreyesus.