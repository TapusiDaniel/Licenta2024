Parlamentul danez a adoptat, joi, în unanimitate, o lege privind coronavirusul, care oferă autorităților medicale puteri de a forța testarea, tratamentul și carantina în pandemia de coronavirus cu sprijinul poliției. De asemenea, legea va permite autorităților să aplice vaccinarea obligatorie oamenilor, chiar dacă în prezent nu există încă un vaccin pentru Covid-19, anunță site-ul The Local.dk.

Noul act normativ va rămâne în vigoare până în martie 2021.

„Am fost impresionat când am văzut tot Parlament ridicându-se și votând pentru asta”, a declarat ministrul Sănătății, Magnus Heunicke, pentru radiodifuziunea națională din Danemarca, după aprobarea legii.

Trine Maria Ilsøe, reprezentant al Curții de Justiție din Danemarca, spune că, în conformitate cu noua lege, cetățenii danezi ar putea face obiectul urmăririi penale dacă refuză să respecte cerințele autorităților medicale. „Înseamnă că oricine va putea fi condamnat dacă, de exemplu, refuză să se supună testării pentru coronavirus”, a explicat magistratul.

Ministerul Sănătății va colabora cu Ministerul Justiției pentru detalii legate de modul în care poliția va colabora cu oficialii din domeniul sănătății pentru a aplica prevederile legii.

Inițial, guvernul a dorit ca legea să ofere poliției dreptul de a intra în locuințe fără o hotărâre judecătorească, dacă există suspiciunea de infecție cu coronavirus. Ideea a fost abandonată după ce mai multe partide din parlament s-au opus.