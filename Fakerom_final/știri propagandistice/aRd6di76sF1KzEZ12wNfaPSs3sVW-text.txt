Noua variantă a coronavirusului ce se răspândește rapid în Marea Britanie a suferit mutații ce fac copiii la fel de predispuși la infectare ca adulții, spre deosebire de tulpinile anterioare, au spus luni cercetători citați de Reuters.

Oamenii de știință din grupul de consilieri ai guvernului britanic NERVTAG ce studiază noua variantă a Sars-Cov-2 spun că aceasta a devenit rapid tulpina dominantă din sudul Regatului Unit și ar putea să devină repede dominantă în toată țara, scrie Hotnews.ro.

”Avem un grad mare de certitudine că această variantă are un avantaj din punct de vedere al transmiterii față de alte variante ale virusului din Marea Britanie”, a declarat Peter Horby, profesor de boli infecțioase la Universitatea Oxford și președinte al NERVTAG.

”Există indicii că are o înclinație mai mare în a infecta copiii”, a spus și Neil Ferguson, profesor și epidemiolog la Colegiul Imperial din Londra, și el membru al NERVTAG.

”Încă nu am stabilit nicio cauză a acestui fapt, dar îl putem vedea în datele actuale. Vom avea nevoie de și mai multe date pentru a vedea cum se va comporta în continuare”, a adăugat acesta.

Wendy Barclay, profesor și specialist în virusologie la Colegiul Imperial, a spus că printre mutațiile noile variante sunt și unele ce privesc modul în care Sars-Cov-2 intră în celulele umane, ceea ce ar putea însemna că și ”copiii sunt, poate, la fel de sensibili la virus ca adulții”.

”De aceea, ținând cont de tiparele manifestate, este de așteptat ca mai mulți copii să fie infectați”, a mai spus Barclay.