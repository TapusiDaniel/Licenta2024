Lipsa mișcării și a exercițiilor fizice este asociată cu un risc crescut de deces sau de a dezvolta o formă severă, în cazul Covid-19, potrivit unui studiu realizat pe aproape 50.000 de pacienți. Oamenii care au fost inactivi din punct de vedere fizic timp de cel puțin doi ani înainte de pandemie au fost mai predispuși spre spitalizare, au avut nevoie de intubare și au înregistrat o rată mai mare de deces decât pacienții care au urmat în mod constant recomandările de activitate fizică, potrivit studiului publicat în British Journal of Sports Medicine.

Ca factor de risc, inactivitatea fizică este depășită doar de vârsta înaintată și de un istoric de transplant de organe, potrivit cercetătorilor. De fapt, comparativ cu alți factori de risc precum fumatul, obezitatea, hipertensiunea arterială, bolile cardiovasculare sau cancerul, „inactivitatea fizică a fost cel mai important, în toate rezultatele”, subliniază ei. Factorii de risc cei mai des asociați cu forme severe de Covid sunt vârsta înaintată, sexul masculin și anumite patologii preexistente, precum diabetul, obezitatea și bolile cardiovasculare.

Sedentarii de două ori mai expuși riscului

Dar factorul de inactivitate fizică nu fusese încă explorat. Pentru a studia potențialul său impact asupra severității infectării, spitalizării, resuscitării și decesului, cercetătorii au comparat 48.440 de adulți infectați cu Covid în perioada ianuarie-octombrie 2020, în Statele Unite. Vârsta medie a pacienților a fost de 47 de ani și aproape două treimi erau femei (62%). În medie, indicele lor de masă corporală (IMC) a fost de 31, peste pragul pentru obezitate. Aproximativ jumătate nu aveau alte boli – diabet, boli cronice pulmonare (BPOC), boli cardiovasculare sau renale și cancer. Aproape 20% prezentau unul dintre acești factori de risc și aproape o treime (32%) aveau doi sau mai mulți.

Dintre aceștia, 15% s-au descris ca fiind inactivi (0-10 minute de activitate fizică pe săptămână); 7% s-au asigurat că respectă în mod sistematic liniile de sănătate (cel puțin 150 de minute pe săptămână). Restul au raportat „o anumită activitate” (11-149 minute/săptămână).

Aproximativ 9% din total au fost spitalizați și 2% au murit. După ce au luat în considerare diferențele datorate vârstei, etniei și comorbidităților, cercetătorii au observat că persoanele sedentare infectate cu SARS-Cov-2 au fost de două ori mai susceptibile de a fi spitalizate decât cele mai active. De asemenea, au fost cu 73% mai predispuse să aibă nevoie de reanimare, iar riscul de deces a fost de 2,5 ori mai mare.

Cu toate acestea, studiul nu oferă dovezi ale unei legături directe între lipsa exercițiului și rezultatele obținute.