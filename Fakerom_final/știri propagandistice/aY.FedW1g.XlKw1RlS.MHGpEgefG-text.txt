După mesajul viral transmis miercuri de Ministerul Sănătății, în care românii erau îndemnați să stea acasă de Revelion ca să scadă riscul răspândirii COVID-19, MS revine cu o altă recomandare: „În seara asta ia în brațe oamenii dragi cu care împarți acoperișul”.

„Știm că nu a fost ușor anul acesta, ne-a dat tuturor viața peste cap. Totuși, mai este puțin până când o să ne întoarcem la normal cu ajutorul vaccinării. În seara asta ia în brațe oamenii dragi cu care împarți acoperișul și bucurați-vă. #stămacasă pentru ca Revelionul următor să fie cu prieteni, familie și multe, multe îmbrățișări. Merităm”, este mesajul transmis joi de Ministerul Sănătății.

Cu o zi în urmă, Ministerul Sănătății avea un mesaj pentru români: „Stai acasă revelionul acesta. Vei ajuta să scadă riscul răspândirii COVID-19 și vei ajuta personalul medical din prima linie să respire, pentru că acum se sufocă sub presiunea cazurilor. Mii de medici și asistenți medicali luptă în prima linie cu pandemia. Au grijă de noi și acum e timpul ca noi să avem grijă de ei. Merită”.

Cel din urmă are peste o mie de comentarii, majoritatea critice. Oamenii scriu în comentarii că la alegeri mesajul a fost să iasă din case, iar acum sunt îndemnați să stea acasă. Alții se plâng că fac sacrificii, iar autoritatățile au apărut de mai multe ori încălcând regulile.

„Mai promovați și obiceiuri sănătoase cum ar fi: alimentație potrivită, activitate fizică și socializare. Toate acestea îmbunătășesc sistemul imunitar prin diferite metode dovedite științific! în caz că Ministerul Sănătății - România, a uitat..”, „Ca și altă dată, să stăm noi în casă, iar voi să petreceți și să nu fiți văzuți!!”, „Stați închiși că și psihiatrii au nevoie de pacienți” - sunt doar câteva comentarii.
