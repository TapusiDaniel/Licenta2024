n student medicinist în vârstă de 24 de ani a fost găsit mort în apartamentul său din Nantes, la 10 zile după ce fusese vaccinat cu serul AstraZeneca. A fost deschisă o anchetă judiciară în acest caz. Purtătorul de cuvânt al Agenției Naționale a Securității Medicamentului (ANSM) s-a grăbit să precizeze că „în acest stadiu, nimic nu indică o legătură între deces și vaccin”. Afirmația e gratuită, întrucât „în acest stadiu”, de asemenea, nimic nu a demonstrat inexistența unei legături între vaccinare și deces. Mai ales că, dată fiind vârsta fragedă a subiectului, e greu de crezut că avea „afecțiuni preexistente” sau „comorbidități”.
 
Situația din Franța e foarte relevantă pentru ce se poate întâmpla în România, având în vedere că la noi decanii facultăților de medicină fac presiuni asupra studenților să se vaccineze, condiționându-le prezența fizică la cursuri și seminarii. Or, medicina nu e o facultate care să se poată face „la distanță”.

Studentul în vârstă de 24 de ani a fost găsit decedat în apartament, joi 18 martie 2021. Originar din localitatea La Turballe din departamentul Loire-Atlantique, Anthony Rio a fost descoperit în locuința închiriată într-un imobil de pe bulevardul Vincent-Gâche din Nantes. El se încuiase pe dinăuntru, iar cunoscuții și rudele au alertat pompierii, după mai multe ore în care acesta nu a mai răspuns la telefon, informează publicația Ouest-France.fr. 

În apartamentul în care tânărul locuia singur, anchetatorii au găsit, pe lângă cadavru, un document care atesta că studentul în anul 6 la Medicină, care făcea practică la Centrul Spitalicesc Universitar (CHU Nantes), fusese vaccinat cu serul AstraZeneca pe data de 8 martie. Parchetul din Nantes a deschis o anchetă pentru a elucida cauzele decesului și a ordonat efectuarea autopsiei. Raportul medico-legal menționează „o hemoragie internă, cauzată de o tromboză”, potrivit unei surse apropiate anchetei. Tromboza este una dintre simptomele post-vaccinale mortale pentru care mai multe state europene suspendaseră în urmă cu o săptămână administrarea dozelor de vaccin AstraZeneca, însă o decizie a autorității europene a medicamentului, E.M.A., a determinat mai multe din aceste țări să renunțe la această precauție. Deși astăzi a revenit cu precizarea că rapoartele nu permit eliminarea definitivă a unei legături între vaccinul AstraZeneca și cheagurile de sânge depistate în mai multe cazuri.

Fratele mai mare al studentului a mărturisit că acesta era perfect sănătos, neavând antecedente medicale. Cei doi vorbiseră la telefon miercuri seară.

„Îl durea burta, dar nu se plângea, nu îi era în fire s-o facă. Totuși, se hotărâse să meargă la doctor joi după-amiaza. N-a mai apucat s-o facă. A fost găsit mort în primele ore ale dimineții de joi”, povestește fratele victimei. 

Familia „își pune întrebări în legătură cu vaccinul”, adaugă el. „Este inevitabil să ne punem întrebări. Deoarece fratele meu, pe lângă faptul că era un student eminent, avea grijă de el. Era foarte atent la alimentație, făcea sport. Și, mai ales, nu avea nici un antecedent medical, nici o boală, nimic. Era în perfectă stare de sănătate. Și, atunci, acest vaccin e singura cauză de care putem să ne legăm pentru a înțelege ce s-a întâmplat”, consideră fratele lui Anthony.