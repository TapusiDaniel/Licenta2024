Cercetătorii nu s-au apucat de la zero în realizarea vaccinului anti-covid, fiindcă toate teoriile indicau apariția unei epidemii, a explicat la postul B1TV medicul Dorel Săndesc, președintele Societății Române de Anestezie și Terapie Intensivă.
„Cercetătorii nu s-au apucat de la zero. Erau conștienți de pericolul unui nou val epidemic al bolii, de exemplu cei de la Oxford. Știau că o nouă epidemie poate apărea. Toate teoriile arătau asta. Și atunci, s-au pregătit. Asta ca să nu mai fie luată prin surprindere comunitatea științifică și incapabilă să sintetizeze un vaccin în timp util. ARN mesager era cunoscut, se lucra la el de cel puțin 20 de ani și se căuta o formă ca el să reziste”, a declarat dr. Dorel Săndesc, pentru B1.ro.
Pe de altă parte, dr. Dorel Săndesc a subliniat, într-o intervenție la Antena 3, că „oamenii nu mai pot fi minţiţi. Campania de vaccinare este necesar să fie onestă”.
„Campania nu poate fi de tip campanie electorală pentru că în campaniile electorale se exagerează, chiar se minte cu un scop unic: oamenii să se ducă să voteze. O campanie de vaccinare este necesar să fie una total onestă şi este necesar să arătăm exact [care este adevărul] şi să ne răspundem întrebărilor noastre. Una dintre întrebările fireşti este dacă există aceste efecte secundar şi dacă pot fi severe. Iar răspunsul este da. Există efecte potenţial severe, ele sunt foarte rare, dar pot să apară pentru că anticorpii atacă şi alte structuri ale organismului, nu doar virusul”, a explicat dr. Dorel Săndesc la Antena 3.