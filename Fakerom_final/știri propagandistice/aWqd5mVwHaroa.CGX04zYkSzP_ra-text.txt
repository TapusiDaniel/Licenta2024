Dr. Anthony Fauci, epidemiologul şef de la Casa Albă, a recomandat populaţiei să poarte ochelari de protecţie sau viziere pentru faţă ca o măsură suplimentară împotriva contractării noului coronavirus, scrie ABC News, scrie mediafax.

”Dacă aveţi ochelari de protecţie sau o vizieră pentru ochi, ar trebui să le utilizaţi”, a spus Fauci, principalul expert în boli infecţioase din SUA.

Întrebat dacă protecţia ochilor va deveni o recomandare formală la un moment dat, el a spus că s-ar putea ca acest lucru să se întâmple, dacă se dorește o protecţie perfectă a suprafeţelor mucoasei.

Fauci, membru al grupului de lucru pentru pandemie de la Casa Albă şi director al Institutului Naţional de Alergii şi Boli Infecţioase, a explicat motivul pentru această măsură.

„Aveţi mucoasă în nas, mucoasă în gură, dar aveţi şi mucoasă în ochi. Teoretic, ar trebui să protejaţi toate suprafeţele mucoasei. Aşadar, dacă aveţi ochelari sau vizieră, ar trebui utilizate”, a spus acesta.

Anthony Fauci a adăugat că în timp ce ochelarii şi vizierele pentru ochi sau faţă „nu sunt recomandate în general” în acest moment, „dacă doriţi cu adevărat să fiţi complet protejaţi, probabil că ar trebui să le utilizaţi dacă puteţi.”