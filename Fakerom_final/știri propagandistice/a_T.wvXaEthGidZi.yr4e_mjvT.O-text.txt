Infecțiile cu COVID-19 au crescut într-un ritm alarmant timp de opt săptămâni consecutive, a avertizat Organizația Mondială a Sănătății (OMS).

Peste 5,2 milioane de cazuri noi au fost înregistrate săptămâna trecută – cel mai mult într-o singură săptămână de la începerea pandemiei – a declarat directorul general al OMS, Tedros Adhanom Ghebreyesus, citat de CNN.

Decesele au crescut, de asemenea, pentru a cincea săptămână consecutiv, a spus el, numărul celor care au pierit trecând oficial de 3 milioane. Tedros Adhanom Ghebreyesus a avertizat că pandemia accelerează, în ciuda programelor de vaccinare.

„Au fost necesare nouă luni pentru a ajunge la 1 milion de decese, patru luni pentru a ajunge la 2 milioane și trei luni pentru a ajunge la 3 milioane de decese”, a spus Tedros.

Comitetul de Urgenţă OMS cu privire la covid-19 se opune unui paşaport vaccinal – obligatoriu – pentru călători internaţionali, în pofida faptului că această idee pare atrăgătoare.

OMS se opune vehement unui pașaport vaccinal anti-COVID

O reuniune a Comitetului de Urgenţă OMS cu privire la covid-19 a avut loc joi, însă concluziile acesteia au fost făcute publice luni.
Experţii însărcinaţi să-l consilieze pe directorul OMS recomandă, într-un comunicat, ”să nu se ceară o dovadă a vaccinării ca o condiţie de intrare” în ţări a călătorilor internaţionali, ”având în vedere (că există) probe lmitate (deşi tot mai numeroase) cu privire la performanţa vaccinurilor în privinţa reducerii transmiterii şi dată fiind inegalitatea persistentă în distribuirea mondială a vaccinurilor”.

”Statele părţi sunt puternic încurajate să recunoască faptul că cererea unei probe a vaccinării poate agrava inegalităţile şi favoriza o libertate a circulaţiei diferenţiată”, denunţă ei.

Acest apel intervine în contextul în care numeroase ţări reflectează la implementarea unui paşaport sanitar în vederea călătoriilor, dar şi cu privire la alte activităţi – şi anume sportive -, în pofida faptului că această idee provoacă critici aprige şi îngrijorări cu privire la posibile discriminări şi protecţia datelor private.

Uniunea Europeană (UE) şi-a prezentat un proiect în acest sens, China şi-a lansat propria versiune, iar companii aeriene lucrează în acest sens.

În Statele Unite, Casa Albă a anunţat, la începutul lui aprilie, că nu impune un paşaport sanitar, însă sublinia că sectorul privat este liber să avanseze în această idee.