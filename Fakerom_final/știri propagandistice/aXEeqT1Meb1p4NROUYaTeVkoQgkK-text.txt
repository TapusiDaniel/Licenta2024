Serviciul de informații interne, Shin Bet, a fost autorizat să realizeze o vastă operațiune de culegere a datelor, fără a fi obligat să ceară mandat în justiție.
Guvernul israelian a aprobat duminică o propunere pentru a permite Shin Bet, serviciul de informații interne (echivalentul SRI de la noi), să realizeze supravegherea în masă a telefoanelor din Israel fără a cere un mandat în justiție, cu scopul de a opri răspândirea coronavirusului.
Biroul premierului a promis inițial că Shin Bet se va limita doar la culegerea anumitor informații și că a stabilit care vor fi persoanele din cadrul guvernului care vor avea acces la ele.
De asemenea, s-au dat asigurări că informațiile strânse vor fi folosite exclusiv la combaterea epidemiei de coronavirus. Oficialii guvernamentali au încercat să liniștească populația că aceste măsuri, specifice operațiunilor antiteroriste, au drept scop salvarea vieții oamenilor (!). Măsura a stârnit totuși reacții critice din partea organizațiilor pentru drepturile omului, deoarece ea va permite ca orice persoană de pe teritoriul Israelului să fie supravegheată de Shin Bet, un serviciu care nu are obligația să manifeste transparență publică.

De asemenea, propunerea depășește toate măsurile de supraveghere luate de alte țări pentru a combate epidemia.

Taiwanul și Singapore au folosit și ele datele telefoanelor mobile pentru a se asigura că cetățenii lor respectă dispozițiile de carantină impuse.

Poliția israeliană și Ministerul israelian al Sănătății fac deja același lucru de o bucată de vreme, scrie Times of Israel.

Însă măsura adoptată pentru Shin Bet este altceva: serviciul secret a fost autorizat să utilizeze datele telefoanelor pentru a urmări retroactiv mișcările celor care au fost descoperiți ca purtători ai COVID-19, pentru a vedea cu cine au interacționat în zilele și săptămânile dinaintea testului care a dus la punerea lor în carantină.

Shin Bet ar trebui să transmită aceste informații Ministerului Sănătății, care le va expedia un mesaj persoanelor care s-au aflat la o distanță de doi metri de persoana infectată timp de 10 minute sau mai mult, trimițându-i în carantină.

„Informațiile nu vor fi comunicate decât Ministerul Sănătății, unor persoane care dispun de abilități de securitate și ele vor fi șterse imediat după utilizare”, a declarat un înalt oficial al Ministerului Justiției la Canalul 13.

Luni, comisia parlamentară de supraveghere a serviciilor secrete a  respins propunerea guvernului, însă acest lucru nu a împiedicat executivul lui Netanyahu să o adopte, ocolind Knessetul, scrie același ziar israelian.

Parcă pentru a spori și mai mult îngrijorarea față de posibile abuzuri, guvernul a anunțat că renunță și la limitarea aplicării măsurii de supraveghere pe o durată de numai 30 de zile. Conform documentului aprobat, ea se va prelungi până la sfârșitul stării de urgență care se află în vigoare și în Israel.

În plus, datele suplimentare colectate prin această măsură nu vor fi șterse imediat după anunțarea oamenilor de a intra în carantină, cum se promisese inițial, ci vor fi păstrate pe o durată de încă 60 de zile pentru „realizarea unei anchete interne privind acțiunile desfășurate de Ministerul Sănătății”.