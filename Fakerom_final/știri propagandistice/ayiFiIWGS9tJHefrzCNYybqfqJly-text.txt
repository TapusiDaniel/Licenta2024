Mark Zuckerberg, Sundar Pichai şi Jack Dorsey, patronii Facebook, Google şi Twitter, au fost din nou convocaţi de Congresul american pentru a discuta despre dezinformarea platformelor lor, a anunţat joi Comisia pentru Energie şi Comerţ din Camera Reprezentanţilor, scrie AFP.

Comisia evocă în special zvonuri false despre vaccinuri contra Covid-19 sau afirmaţii mincinoase care au circulat despre pretinsele fraude electorale în timpul alegerilor americane din noiembrie 2020.
Acest tip de dezinformare „a exacerbat crizele naţionale cu consecinţe grave în viaţa reală în termeni de sănătate publică şi de siguranţă”, declară aleşii într-un comunicat.
Cei trei patroni vor răspunde la întrebările legislativului pe 25 martie. Va fi a patra apariţie a lui Mark Zuckerberg din iulie şi a treia pentru Sundar Pichai şi Mark Dorsey. Audierile precedente au fost în special despre eventuale practici anticompetitive şi despre protecţia legală de care beneficiază platformele contra urmăririlor penale legate de conţinuturi publicate de terţi.
Grupurile din vecinătatea golfului San Francisco sunt de mai mulţi ani supuse criticilor politice din toate părţile.
Democraţii le reproşează giganţilor Facebook, Twitter, YouTube (Google) şi altora că nu luptă suficient contra conţinuturilor problematice (incitarea la violenţă, dezinformarea, discursul urii).
Republicanii au impresia că sunt cenzuraţi de reţelele de socializare, deşi le folosesc pentru campaniile electorale.
Vor aborda fără îndoială şi excluderea lui Donald Trump de pe principalele platforme.
Fostul preşedinte american a întreţinut un mit al fraudei electorale masive care i-ar fi permis să-i fie „furate” alegerile şi i-a încurajat pe susţinătorii săi să meargă la Capitoliu. Pe 6 ianuarie, revolte au izbucnit la sediul Congresului american în timpul ceremoniei de certificare a victoriei lui Joe Biden. Aceste atacuri au provocat moartea a cinci persoane şi au şocat ţara.
„Această audiere va permite Comisiei să-şi continue activitatea cu privire la responsabilitatea platformelor digitale în contextul creşterii dezinformării”, au adăugat aleşii.
„Mult timp, giganţii tehnologiei au refuzat să recunoască rolul pe care îl joacă în fabricarea şi propaganda de informaţii false în rândul publicului lor. Autoreglarea în industrie a eşuat”.
Pe lângă problemele sociale, Google şi Facebook se confruntă cu procese din partea autorităţilor de concurenţă pentru abuz de poziţie dominantă.