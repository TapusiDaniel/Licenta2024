În mii de clădiri de birouri de pe continentul asiatic, spațiile sunt goale și telefoanele sunt tăcute, în timp ce regiunea se confruntă cu un virus mortal.

În orașe precum Hong Kong și Singapore, magazinele sunt închise, la fel și instituțiile publice, puțini fiind cei care se încumetă să iasă din casă.

În schimb, milioane de oameni sunt închiși în apartamentele lor, în ceea ce poate reprezenta cel mai mare experiment de muncă la domiciliu din lume, scrie CNN.

În încercarea de a limita răspândirea virusului denumit Covid-19, milioane de angajați din China și alte zone afectate de epidemie lucrează, în prezent, de acasă.

Pentru unii dintre angajați, cum ar fi profesorii, care își susțin deja cursurile online de mai multe săptămâni, lucratul de acasă poate părea un coșmar, însă, pentru angajații din alte sectoare, acest experiment neașteptat a fost atât de bine primit, încât oamenii se gândesc să adopte un astfel de stil de lucru în mod permanent, scrie sursa citată.

Munca de acasă – o mult așteptată reformă

Astfel, pentru cei care sunt în favoarea unui program de lucru mai flexibil, ultimele săptămâni pot reprezenta un pas înainte sau o lungă așteptată reformă.

Potrivit ziarului China Daily, mai mult de jumătate dintre angajații din capitala Beijing plănuiesc să lucreze de acasă, în loc să meargă la serviciu, la îndemnul autorităților privind reluarea cât mai rapidă a activităților, pentru ca economia țării să nu mai fie afectată.

Companii tech precum Tencent, Alibaba și Microsoft au dezvăluit, pentru CNN, că angajații lor vor continua să lucreze de acasă în următoarele două săptămâni.

Funcționarii publici din Hong Kong lucrează de acasă de mai multe săptămâni, de când vacanța de Anul Nou Lunar s-a încheiat. Guvernul din Hong Kong le-a cerut angajatorilor “să le ofere angajaților un orar flexibil de muncă, pentru a se evita contactul dintre oameni”.

“Este un test pe care nu am ales să-l implementăm, dar suntem destul de mulțumiți de acesta”, a declarat Brice Lamarque, director de vânzări la o agenție web și de branding din Hong Kong.

Aproape toți angajații agenției au lucrat de acasă în această lună – și vor continua atât timp cât ne va cere guvernul din Hong Kong, a mai spus acesta.

″Înainte de epidemie, nu eram foarte dornici să-i lăsăm pe oameni să lucreze de acasă pentru că prețuim colaborarea. Dar, această experiență ne-a arătat că întreaga echipă colaborează destul de bine, chiar dacă nu sunt în aceeași cameră, așa că ne gândim să adăugăm asta printre beneficiile acordate angajaților noștri … poate două-trei săptămâni pe an.”, a mai precizat Lamarque.

Nici pe departe nu era nevoie de un experiment privind… munca de la domiciliu. Se testează mai degrabă modalitățile de a ține într-un țarc milioane de oameni, iar regimul comunisto-digital chinez este cel mai în măsură să realizeze acest experiment. Apoi, se poate extinde la scară mondială.

