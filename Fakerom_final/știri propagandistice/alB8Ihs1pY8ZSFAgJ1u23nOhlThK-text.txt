Profesorul Vasile Astărăstoae a vorbit marți seara, la RTV, în emisiunea lui Victor Ciutacu, despre vaccinul anti-COVID. Fostul rector al Universității de Medicină și Farmacie "Grigore T. Popa" din Iași a explicat că nu este împotriva vaccinurilor și a vaccinării, dar a subliniat că firmele care au anunțat vaccinuri contra noului coronavirus cu eficiență de peste 90 la sută "nu au niciun fel de experiență în ceea ce privește vaccinurile".
 
”Am reticențe în primul rând privind aceste firme care au lansat zvonul, oficial au declarat că au gata vaccinul și că mai așteaptă autorizarea de la FDA și de la EMA, ori această autorizare, ei fac presiuni să fie dată cu scurtarea procedurilor, dar autorizarea verifică ce au făcut ei. Aceste firme nu au niciun fel de experiență în ceea ce privește vaccinurile. Doar Pfizer a mai produs un vaccin angripal, ceea ce nu e mare lucru. Și Cantacuzino a produs un vaccin antigripal. Și un vaccin antipneumococic”, a explicat profesorul ieșean, potrivit RTV.net.

„Astra Zeneca nu a produs niciodată vaccinuri, iar Moderna e un start-up care a prins această oportunitate și s-a lansat în producerea de vaccinuri”, a declarat profesorul dr. Vasile Astărăstoae, în emisiunea „Punctul Culminant” de la Romania Tv.

Profesorul Astărăstoae a vorbit și despre cum a fost realizat vaccinul împotriva noului coronavirus (COVID-19).„Acest vaccin a fost făcut printr-o tehnologie de biologie moleculară, printr-o inginerie genetică, pe bază de ARN mesager care este o noutate în domeniul vaccinurilor și în condițiile astea are un caracter de cercetare și de fundamentare pe subiect uman. Nimeni nu știe până în prezent care va fi rezultatul”, a explicat medicul.
 
De asemenea, el a explicat că „în lume există patru mari companii care fac exclusiv obiectul de activitate a producerii de vaccinuri”.„Ele au fost cele au produs vaccinuri inovatoare în toate domeniile. Ori, aceste mari companii până în prezent au spus că lucrează, dar sunt într-o fază medie spre avansată la vaccin, că ele respectă absolut toate regulile”, a afirmat fostul președinte al Colegiului Medicilor din România.
Dr. Astărăstoae a subliniat că, dacă vaccinul anti-COVID-19, pe care l-au produs nu este eficient, aceste firme nu vor pierde.

„Dacă vaccinul Pfizer se dovedește ineficient, Pfizer sau Astra Zeneca nu pierde nimic pentru că are alte produse pe care le comercializează.

În schimb, cele patru companii, printre care Johnson&Johnson, dacă se întâmplă așa ceva, dau faliment, dispar de pe piață pentru că singurul lor obiect de activitate este producerea de vaccinuri”, a afirmat medicul Vasile Astărăstoae.
 
„60 de copii britanici au făcut o boală foarte gravă”

Profesorul Astărăstoae a mai precizat că „există anumite faze pe care trebuie să le parcurgi obligatoriu” în realizarea de vaccinuri.

Fostul rector al Universității de Medicină și Farmacie „Grigore T. Popa” din Iași a avertizat cu privire la riscurile care pot apărea din cauza presiunii puse pentru autorizarea acestor vaccinuri.

„În pandemia de gripă tip AN1H1, așa zisa gripă porcină, a existat un acord de imunitate cu Marea Britanie. În urma vaccinării, care atunci a fost inutilă, 60 de copii britanici au făcut o boală foarte gravă – narcolepsia.
Tribunalele engleze au arătat că este urmare a acelui vaccin și statul britanic a plătit fiecărei familii în parte opt milioane de lire sterline. Este un caz ultra cunoscut”, a explicat dr. Astărăstoae.

Prezent la dezbaterea România TV, consilierul premierului Ludovic Orban, Ionel Dancă, a afirmat că este „periculos” să fie făcută o astfel de comparație.

„Mi se pare foarte periculos ceea ce se întâmplă la dumnevoastră în emisiune pentru că se fac niște afirmații și niște comparații care induc în opinia publică o anumită percepție asupra vaccinării anti-COVID. A face o comparație cu diverse alte cazuri întâmplate în istorie cu efecte adverse ale unor campanii de vaccinare mi se pare foarte periculos.

În momentul de față, vaccinarea este un subiect extrem de sensibil și trebuie cât mai multă informare, cât mai multă dezbatere. Domnul Astărăstoae este de meserie medic legist. Eu aș fi foarte interesat că ascult opiniile medicilor care sunt specialiști în boli infecțioase și epidemiologie”, a spus Ionel Dancă.

„Vaccinologia nu ține, domnule Dancă, de infecțioase și de epidemilologie. Sunt specialist în bioetică, iar faptele pe care le-am spus sunt fapte reale”, a reacționat medicul Astărăstoae.