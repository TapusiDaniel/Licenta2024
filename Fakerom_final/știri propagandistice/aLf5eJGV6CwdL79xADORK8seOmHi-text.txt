Facebook va marca utilizatorii care au fost vaccinați împotriva Covid-19 și le va prioritiza postările. “Vom prezenta în feedul dvs. o compilație a prietenilor, familiei sau persoanelor pe care le urmăriți și care au adăugat filtre legate de vaccinarea Covid.

Campania de vaccinare s-a mutat pe Facebook! Platforma de social media va marca utilizatorii care au fost vaccinați împotriva Covid, prin implementarea unui filtru pentru fotografia de profil, astfel sperând să convingă cât mai mulți oameni să se îndrepte spre vaccinare.

Sunt planificate filtre, atât pentru cei care susțin campania de vaccinare, cât și pentru cei care au fost deja vaccinați. „În următoarele săptămâni, vom prezenta în feedul dvs. o compilație a prietenilor, familiei sau persoanelor pe care le urmăriți și care au adăugat filtre legate de vaccinarea Covid-19”, au anunțat cei de la Facebook, potrivit smartradio.

Deși filtrele pentru fotografia de profil nu sunt elemente noi pentru platformă, ca parte a campaniei de vaccinare ele vor avea un efect asupra prioritizării postărilor pe care le primești în news feed, mai transmite sursa citată.

Potrivit studiilor, un astfel de experiment ar putea convinge un procent mare din populație să se vaccineze, mai ales atunci când văd că persoanele apropiate lor că au fost inoculate. Tot în această direcție, Marea Britanie a inițiat o campanie prin care un sfert din utilizatorii rețelei de socializare au folosit deja un astfel de filtru la fotografia de profil.