În timp ce guvernul italian anunță măsuri tot mai dure de carantină, în Italia au apărut voci care susțin că autoritățile umflă în mod deliberat numărul victimelor infecției cu coronavirus.
Parlamentarul Vittorio Sgarbi a lansat o veritabilă campanie de denunțare a politicii guvernamentale care alimentează panica raportând ca morți de coronavirus toți bătrânii decedați din pricina bolilor grave de care sufereau dinainte de declanșarea epidemiei.
„Nu se poate să declari mort de coronavirus un bătrân care avea cancer în fază terminală”, a declarat Sgarbi, citând mai mulți specialiști din domeniul medical, care spun același lucru.
Parlamentarul italian s-a referit și la situația din alte țări europene, Franța, Germani sau Spania, unde numărul morților este mult mai mic tocmai pentru că nu s-a recurs la umflarea cifrelor.

Acest lucru a fost de altfel evident în primele zile ale epidemiei din Italia, când încă se mai specificau date despre victime. Era vorba de oameni bătrâni, de peste 80, chiar 90 de ani, dintre care unii aveau cancer, boli de inimă grave, pacienți cu diabet sau dializați.
Chiar dacă principalul responsabil italian în lupta cu coronavirusul menționează în declarația sa că este vorba în majoritate de oameni cu alte probleme grave de sănătate, de cele mai multe ori presa transmite doar primul rând – au mai murit 100 de oameni în Italia. Sunt cifre care fac înconjurul lumii sporind panica peste tot, chiar și în zone unde abia sunt câteva cazuri. Chiar și în România sunt numeroase voci care cer adoptarea unei carantine draconice, ca în Italia, unde, vai, sunt peste 800 de morți. Doar că mulți dintre aceștia ar fi murit oricum, din pricina bolilor de care sufereau, cu sau fără coronavirus. Dacă nu era nebunia cu coronavirusul nu s-ar fi mirat, nici scandalizat nimeni că a murit bunicul cuiva despre care se știa de mult că trage să moară. Asta e viața!
Din nefericire pentru italieni, din pricina măsurilor dure adoptate, se preconizează un dezastru economic de proporții.