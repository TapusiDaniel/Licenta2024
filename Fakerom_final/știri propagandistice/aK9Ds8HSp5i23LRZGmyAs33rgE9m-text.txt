Forțele armate canadiene au primit ordin să pună la punct un plan pentru a manipula cetățenii cu ajutorul tehnicilor de propagandă, cu scopul de a-i determina să se conformeze restricțiilor COVID-19.
Subsecretarul de stat din Ministerul canadian al Afacerilor Publice a anunțat însă că programul de manipulare a populației a fost anulat, a scris Ottawa Citizen pe 16 noiembrie.

Într-un e-mail adresat redacției, Laurie-Ann Kempton afirmă:

„Canadienii trebuie să aibă o încredere absolută, știind că noi înțelegem perfect rolul nostru de a informa public despre inițiativele și activitățile noastre. Ei trebuie să știe că nu sunt ținte.”

Anunțul lui Kempton vine după ce Ottawa Citizen a dezvăluit la începutul acestei luni că forțele armate canadiene doreau să pună la punct un plan de „Comunicare Strategică de Apărare”.

„Influențarea credințelor și comportamentelor”
Acesta trebuia să folosească „propaganda și alte tehnici pentru a încerca să influențeze atitudinile, credințele și comportamentele cetățenilor”, a scris Citizen.

O schiță a propunerii a fost trimisă la Cartierul General al Ministerului Apărării, luna trecută.

Publicația din Canada relata de asemenea, în luna iulie, că armata urma să fie folosită pentru a impune respectarea de către populație a regulilor de izolare anti-COVID prin folosirea de metode pe care le-a folosit în teatrele de operațiuni din străinătate.

Tehnici de război
„Acea campanie trebuia să folosească tactici de propagandă similare celor întrebuințate împotriva populației afgane în timpul războiului din Afganistan, inclusiv camioane cu difuzoare care să transmită mesajele guvenului”, a relatat Citizen, „Operațiunea de propagandă a fost oprită după ce au fost formulate îngrijorări legate de etica din spatele unor asemenea tehnici.”

Armata avea de asemenea planuri „de a strânge și analiza date” de pe conturile de social-media ale canadienilor. Ea a și trecut practic la treabă, strângând remarci negative despre premierul provinciei Ontario, Doug Ford, și modul în care acesta gestiona pandemia.

Potrivit Ottawa Citizen, armata și-a justificat acțiunea prin necesitatea de „a ajuta trupele care trebuiau să lucreze în aziluri pe o perioadă lungă în timpul pandemiei de coronavirus”.

Rețelele sociale care au fost examinate conturile includeau Facebook, Twitter și Instagram. Informațiile au fost trimise guvernului din Ontario.

Propagandă pe rețea
O altă tactică pe care armata plănuia să o folosească pe rețelele sociale consta în utilizarea conturilor personale ale anumitor membri ai personalului forțelor armate pentru a difuza mesajele guvernului.

Se preconiza și crearea de legături cu cadrele universitare, prietene deja cu militarii și cu veteranii, pentru a disemina aceste mesaje prin intermediul conturilor lor sau atunci când vorbesc cu presa.

Potrivit Citizen, proiectul datează încă din 2015, aparținându-i generalului Jonathan Holbert Vance, șeful Marelui Stat Major canadian, și a fost aprobat de ministrul Apărării Harjit Sajjan. Proiectul era menit să fie folosit în situații de urgență națională.

Înainte ca acest proiect să fie dezvăluit opiniei publice, forțele armate canadiene au cheltuit deja peste un milion de dolari pentru antrenarea ofițerilor săi de relații publice în „tehnici de modificare comportamentală”, asemănătoare celor folosite de SCL Group (Strategic Communications Laboratories), compania mamă a faimoasei Cambridge Analytica.