Centrul de vaccinare anti-COVID-19 de la Spitalul Judeţean de Urgenţă din Sfântu Gheorghe, deschis la începutul acestui an pentru personalul din sistemul sanitar, a fost închis miercuri, a anunţat conducerea instituţiei.

Managerul spitalului, Andras Nagy Robert, a declarat, în cadrul unei conferinţe de presă, că în acest centru au fost vaccinate un număr de 719 persoane care lucrează în domeniu, iar cele care vor dori de acum înainte să se imunizeze se pot înscrie pe liste la celelalte centre din judeţ, scrie Agerpres.ro.

"S-a încheiat astăzi campania de vaccinare în cadrul spitalului, la centrul nostru pe care l-am înfiinţat acum câteva luni de zile. Numărul total de persoane vaccinate este exact 719 şi cu această ocazie centrul nostru se va închide. Toată lumea a primit ambele doze. (...) Deci, s-a încheiat campania aceasta. Cine este încadrat în categoria personalului medical poate să se adreseze centrelor judeţene, centrelor orăşeneşti de vaccinare înfiinţate de Direcţia de Sănătate Publică. Aceste 719 persoane sunt din tot judeţul, practic, sunt farmacişti, sunt medici de familie, sunt medici stomatologi, sunt angajaţi în cadrul unităţilor de servicii de sănătate private, precum şi angajaţi ai spitalului", a declarat Andras Nagy Robert.

Potrivit acestuia, aproape 40% dintre angajaţii Spitalului Judeţean s-au vaccinat anti-COVID-19, printre care 70 de medici şi 150 de asistente.

"Procentul persoanelor care s-au vaccinat din cadrul spitalului este undeva la 40%, nu pot să vă spun o cifră exactă. (...) Numărul medicilor care s-au vaccinat, spre exemplu, din cadrul spitalului este undeva pe la 70, asta înseamnă undeva la 70% dintre medici. Asistente, în jur de 150 de persoane, adică aproape 50% dintre asistente s-au vaccinat. (...) Aici trebuie să punem numărul de persoane vaccinate în contextul în care mulţi dintre angajaţii spitalului au trecut prin această boală, deci au produs anticorpi suficienţi pentru a asigura o protecţie potrivită", a mai spus acesta.

Directorul medical al spitalului, dr. Roşu Matyas, a menţionat că, personal, ar fi dorit ca acest procent să fie mai mare, însă decizia de a se vaccina rămâne la latitudinea fiecărei persoane.

"E un procent mulţumitor, nu e mulţumitor, asta este. Şi mie mi-ar fi plăcut, sincer, personal să fie mai mulţi, dar vaccinarea este facultativă, voluntară, nu se poate obliga nimeni şi nici alte metode nu sunt", a declarat dr. Roşu Matyas.