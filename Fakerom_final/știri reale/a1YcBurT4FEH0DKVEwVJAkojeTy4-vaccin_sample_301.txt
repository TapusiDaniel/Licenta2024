---Vaccin sample---
Prima imunizare din Marea Britanie cu vaccinul anti-COVID-19 dezvoltat de Moderna a avut loc în Wales, informează DPA.

Elle Taylor, o îngrijitoare, a fost prima persoană din Marea Britanie care a primit vaccinul Moderna. Serul i-a fost administrat miercuri la West Wales General Hospital din localitatea Carmarthen.

Vaccinul produs de Moderna a fost aprobat de autoritatea de reglementare britanică Agenţia de reglementare a medicamentelor şi produselor medicale pe 8 ianuarie, fiind al treilea vaccin împotriva noului coronavirus autorizat pentru utilizare după Pfizer/BioNTech şi AstraZeneca/Oxford.

Circa 5.000 de doze au fost trimise marţi spre centrele de vaccinare, dintr-un total de 17 milioane de doze cumpărate de Marea Britanie.

Rezultatele testelor clinice de faza a treia ale serului Moderna au arătat o eficacitate împotriva COVID-19 de 94,1%, iar împotriva formelor severe, de 100%.

Primul lot de vaccinuri Moderna a sosit în Scoţia luni, în timp ce în Anglia vaccinul va ajunge în a treia săptămână a lui aprilie. AGERPRES/(AS - autor: Ana Alecu, editor: Mariana Ionescu, editor online: Simona Aruştei)