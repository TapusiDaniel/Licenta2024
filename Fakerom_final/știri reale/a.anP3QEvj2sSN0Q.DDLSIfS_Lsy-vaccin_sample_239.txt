---Vaccin sample---
Incidența cazurilor de COVID-19 s-a triplat în ultimele două săptămâni în București, în timp ce numărul celor care se vaccinează este foarte mic - aproximativ 1.000 de vaccinări pe zi, cu prima doză, spune prefectul Capitalei, Alin Stoica, subliniind că pentru a face față valului 4 al pandemiei trebuie pus accentul pe vaccinarea personalului medical. În pragul valului 4 al pandemiei, prefectul spune însă că nu a fost stabilită nicio măsură concretă pentru creșterea vaccinării, fiind așteptată "strategia Guvernului".

"(...) deja a început să crească numărul de cazuri în ultimele două săptămâni. De la o incidenţă foarte mică, de 0,03 la mie, am ajuns 0,1 la mie. Este încă o incidenţă mică, dar s-a triplat practic în ultimele două săptămâni. Am ajuns de la între 6 şi 14 cazuri până la 40 de cazuri pe zi. A fost un vârf de 54 de cazuri zilele trecute şi am discutat posibilele măsuri: o dată - de creştere a rezilienţei; şi asta înseamnă de protejare a medicilor, personalului care asigură îngrijirea, în aşa fel încât dumnealor să-şi poată efectua atribuţiile şi în momentul în care valul va creşte. 
INSP estimează că undeva la mijlocul lunii septembrie vor fi foarte multe cazuri, cam 1.600 de cazuri pe zi, ceea ce e foarte mult. Până la acel moment trebuie să ne pregătim, cel puţin în Bucureşti, pentru că estimăm că pe Bucureşti-Ilfov vor fi cam jumătate din cazuri şi atunci trebuie să ne pregătim pentru ca sistemul sanitar să facă faţă", a spus Alin Stoica într-o declaraţie de presă.

Potrivit acestuia, sistemul sanitar este în regulă din punct de vedere al dotărilor, dar trebuie pus accent pe vaccinarea personalului sanitar, în aşa fel încât el să nu fie afectat de următorul val. "Pentru a ajunge acolo, ASSMB a efectuat un sondaj să înţelegem care sunt cauzele pentru care o parte din personalul sanitar nu se vaccinează, să mergem către dumnealor cu campanie de informare, care urmează să fie realizată", a adăugat Alin Stoica.

El a menţionat că săptămâna viitoare va avea loc o întâlnire între specialişti şi personal didactic pe tema vaccinării cadrelor didactice. Până acum însă nu a fost luată nicio măsură concretă pentru a crește rata de vaccinare.
"Şi pentru populaţia generală urmează să luăm şi alte măsuri privind creşterea numărului de vaccinări. Deocamdată, suntem destul de jos, cam în jur de 1.000 de vaccinări pe zi, nu vorbim de cei care vin la rapel (...) Există deocamdată o discuţie cu CNCAV, nu am la acest moment nişte măsuri concrete pentru a creşte rata de vaccinare în Bucureşti (...) Avem capacitatea de vaccinare, avem dozele, avem informarea făcută", a mai spus prefectul Capitalei.