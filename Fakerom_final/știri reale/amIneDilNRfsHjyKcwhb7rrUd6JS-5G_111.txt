Producătorul de chipuri Advanced Micro Devices Inc. este în discuţii avansate pentru preluarea rivalului Xilinx Inc. în cadrul unei tranzacţii de peste 30 de miliarde de dolari care ar permite AMD că concureze mai bine cu rivali precum Intel şi Nvidia, informează Bloomberg citând surse din apropierea discuţiilor.
Un acord ar putea fi anunţat la începutul săptămânii următoare, însă sursele au subliniat că nu există nicio certitudine că se va ajunge la o înţelegere în condiţiile în care discuţiile au mai fost oprite o dată.
Preluarea Xilinx ar da directorului general de la AMD, Lisa Su, o putere mai mare pentru a pune capăt poziţiei dominante pe care o are Intel pe piaţa profitabilă a componentelor pentru centre de date. În plus, această tranzacţie ar veni la mai puţin de o lună după ce rivalul Nvidia a anunţat că intenţionează să preia designerul britanic de chipuri Arm pentru 40 de miliarde de dolari.
Preluarea Xilinx, care produce chipuri programabile pentru reţele wireless, ar permite de asemenea AMD să se extindă pe o nouă piaţă tocmai într-un moment în care operatorii de telefonie cheltuie miliarde de dolari pentru a-şi construi reţele 5G.
Acţiunile Xilinx au încheiat şedinţa de joi la o cotaţie de 105,99 dolari ceea ce conferă companie o capitalizare de piaţă de 25,9 miliarde dolari, aproximativ un sfert faţă de valoarea de piaţă a AMD. Acţiunile AMD au înregistrat o creştere de 89% în acest an, pe măsură ce pandemia de coronavirus a stimulat cererea pentru PC-uri, console de jocuri video şi alte dispozitive care utilizează chipuri produse de AMD. În trimestrul al doilea cifra de afaceri a AMD a crescut cu 26% până la 1,93 miliarde dolari în timp ce profitul net a crescut de patru ori până la 157 milioane dolari. AGERPRES/ (AS-autor: Constantin Balaban, editor: Mariana Nica, editor online: Ady Ivaşcu)