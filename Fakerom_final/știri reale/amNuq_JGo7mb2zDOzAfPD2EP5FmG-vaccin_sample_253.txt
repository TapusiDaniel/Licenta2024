---Vaccin sample---
Niciun caz de gripă nu a fost confirmat în România până în prezent, iar aproape de trei ori mai multe persoane față de anul trecut au fost vaccinate până la aceeași dată prin campania gratuită de imunizare a persoanelor din categoriile vulnerabile. Numărul infecțiilor respiratorii este mult mai mic comparativ cu octombrie 2019, potrivit datelor publicate joi de Institutul Național de Sănătate Publică.
Dacă în toamna anului 2019 primele cinci cazuri de gripă au fost confirmate în prima săptămână din octombrie, iar în următoarele două săptămâni a mai apărut câte un caz, în octombrie 2020 nu a fost confirmat niciun caz.
În plus, până la 20 octombrie 2019 fuseseră vaccinate 73.200 de persoane din grupele la risc (copii până la vârsta de 5 ani, persoane de peste 65 de ani, cu boli cronice, gravide, personal medical), cu vaccin distribuit de Ministerul Sănătății, în timp ce în această toamnă, până la 18 octombrie au fost vaccinate antigripal 187.253 persoane din grupele la risc.
În același timp, numărul total de infecții respiratorii acute este mai mic în acest an față de toamna trecută. Scăderea acestuia vine pe fondul măsurilor de protecție instituite din cauza pandemiei de COVID-19.
În săptămâna 12-18 octombrie 2020, la nivel național, numărul total de cazuri de infecții respiratorii acute (gripă clinică,
IACRS și pneumonii) a fost de 47.636, cu 42.7% mai mic comparativ cu cel înregistrat în aceeași săptămână a sezonului precedent (83.076). Totuși, cazurile au crescut cu 13.1% față de săptămâna anterioară, precizează INSP.
De menționat că Direcția de Sănătate Publică București nu a raportat datele din acest an.
sursa foto: Pixabay
