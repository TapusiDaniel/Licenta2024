---Vaccin sample---
Ministrul Vlad Voiculescu a aprobat extinderea campaniei de vaccinare antigripală anuală gratuită a Ministerului Sănătății pentru toți cetățenii, fără a mai exista o prioritizare la vaccinare impusă de grupele de risc, anunță ministerul într-un comunicat de presă.
“Este necesar ca vaccinarea antigripală să continue și în această perioadă de pandemie, prevenirea îmbolnăvirilor de orice fel este esențială. Riscurile de co-infecție COVID cu gripă duc la forme grave de boală, fapt demonstrat științific. Extindem vaccinarea antigripală gratuită pentru toate categoriile de populație„, a declarat Vlad Voiculescu, potrivit sursei citate.
Până acum, în cadrul campaniei de vaccinare antigripală gratuită anuală a Ministerului Sănătăţii erau imunizate, cu prioritate, persoanele cu vârsta peste 65 de ani, cu boli cronice, în special boli respiratorii şi cardiovasculare, boli metabolice, copii şi bătrâni instituţionalizaţi, personal medical, precum şi gravide, conform recomandărilor OMS şi ECDC.
Ministerul Sănătăţii reaminteşte populaţiei că vaccinarea este cea mai sigură şi eficientă metodă de prevenire a îmbolnăvirilor prin gripă şi recomandă celor care doresc vaccinul să îl solicite gratuit medicilor de familie.
De asemenea, măsurile de igienă personală (spălarea cu apă şi săpun a mâinilor, folosirea batistelor pentru strănut sau tuse, respectarea unui regim de viaţă sănătos) sunt esenţiale pentru prevenirea îmbolnăvirilor prin afecţiuni respiratorii.
sursa foto: Pexels
