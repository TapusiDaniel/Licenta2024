---Vaccin sample---
Aproximativ 93% din cele 400 de paturi disponibile în secţiile de terapie intensivă ale spitalelor din zona metropolitană a oraşului Atena sunt în prezent ocupate ca urmare a pandemiei de coronavirus, a anunţat marţi postul de ştiri Skai, citat de DPA.

Acest lucru înseamnă că doar 26 de paturi mai sunt disponibile pentru cei aproximativ 4 milioane de locuitori ai capitalei Greciei, a relatat acelaşi post TV.

Zona metropolitană a Atenei şi multe alte regiuni ale Greciei s-au aflat sub incidenţa unui lockdown sever timp de mai multe săptămâni, însă numărul noilor infectări nu a scăzut la fel de mult precum se aşteptau autorităţile elene.

Potrivit prim-ministrului Kyriakos Mitsotakis, este puţin probabil ca acest lockdown să fie ridicat în viitorul imediat.

În schimb, restricţiile urmează să fie cel mai probabil extinse până la jumătatea lunii martie, după întrunirea de vineri a grupului de lucru înfiinţat în Guvernul elen pentru a combate pandemia de coronavirus, potrivit companiilor mass-media locale.

Luni, autorităţile sanitare din Grecia au raportat 1.176 de noi infectări cu virusul SARS-CoV-2 la nivel naţional.

Potrivit unui nou sondaj, numărul rezidenţilor greci care vor să se vaccineze împotriva noului coronavirus este neobişnuit de mare. Un sondaj publicat de postul Skai a arătat că 80% dintre cetăţenii Greciei sunt dispuşi să primească un vaccin anti-COVID-19, în timp ce 18% se declară îngrijoraţi din cauza efectelor vaccinului sau îl resping categoric.

Potrivit Guvernului de la Atena, aproximativ 920.000 de rezidenţi au fost vaccinaţi până în prezent, reprezentând 8,5% din populaţia Greciei. AGERPRES/(AS - autor: Florin Bădescu, editor: Codruţ Bălu, editor online: Ady Ivaşcu)