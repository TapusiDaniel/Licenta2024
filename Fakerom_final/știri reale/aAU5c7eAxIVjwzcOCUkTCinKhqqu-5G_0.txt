Preşedintele Statelor Unite Donald Trump a anunţat marţi că "a anulat" discuţiile comerciale cu China din cauza răspunsului la coronavirus, la câteva zile după ce o revizuire programată a "Fazei 1" iniţiale a acordului comercial a fost amânată, informează miercuri dpa citată de Agerpres. 

"Nu vreau să discut cu ei acum. Pentru ce au făcut acestei ţări şi lumii nu vreau să vorbesc cu China chiar acum", a declarat Trump reporterilor în timp ce se deplasa în Arizona."Ar fi trebuit să-l oprească, aşa ar fi corect - am anulat discuţiile cu China", a adăugat el. Declaraţia lui Trump intervine la o zi după ce preşedintele a lăudat achiziţionarea de bunuri agricole de către China şi consilierul în probleme comerciale al preşedintelui Peter Navarro a spus că Faza 1 a acordului este "pe drumul cel bun.Relaţiile dintre Washington şi Beijing au devenit tensionate de când Trump a ajuns la putere, iniţial în mare măsură asupra comerţului şi unor dispute legate de proprietatea intelectuală, continuând apoi pe măsură ce pandemia de coronavirus s-a agravat. Cele două ţări au ajuns la un acord de Fază 1 în ianuarie, care cere Chinei să cumpere cantităţi mari de produse agricole din SUA şi alte bunuri. Cu toate acestea, se pare că Beijingul este în imposibilitatea de a satisface cererile din cauza pandemiei. Vorbind la postul de televiziune american CNBC luni, Navarro, consilierul în probleme comerciale la Casa Albă, a lăudat achiziţiile de exporturi americane de către China, dar a acuzat conducerea chineză că lucrează cu democraţii în încercarea de a-l înlătura pe Trump. Tensiunile dintre cele două ţări s-au intensificat de asemenea asupra autonomiei Hong Kongului, tratamentului Beijingului vizând minorităţile etnice, expansiunii militare chineze în Marea Chinei de Sud, precum şi sancţionării de către Statele Unite a companiilor de tehnologie chineze şi cererii de a bloca Huawei de pe pieţele 5G.