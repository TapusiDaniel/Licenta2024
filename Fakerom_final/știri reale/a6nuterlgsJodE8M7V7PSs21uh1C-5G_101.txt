Premierul italian Giuseppe Conte a promis luni un "proiect clar pentru viitorul ţării", în cea de-a doua zi de dezbateri intitulate "Stati Generali" ("Stări Generale") pe tema relansării economice post-coronavirus, prezentând în linii mari acest plan, relatează AFP.

"Nu putem ieşi din această criză fără un plan clar pentru viitorul ţării. Un proiect curajos, împărtăşit, care va permite Italiei să reînceapă prin eliminarea obstacolelor care i-au pus piedici în ultimii ani", a declarat Conte în faţa principalelor organizaţii sindicale.

Epidemia de COVID-19 va fi în cele din urmă "un accelerator" al schimbărilor pe care Italia le cunoaşte în domeniile climei, demografiei sau digitalizării, a declarat premierul.

"Nu vom risipi un singur euro", a afirmat el, în timp ce Comisia Europeană a propus la sfârşitul lunii mai un plan de relansare post-coronavirus de 750 de miliarde de euro, adică 500 de miliarde în subvenţii nerambursabile şi 250 de miliarde de euro în împrumuturi.

Din această sumă, Italia trebuie să beneficieze de 172 miliarde de euro. Pentru acest lucru, ea trebuie să contureze un plan foarte detaliat, care va fi prezentat în septembrie la Bruxelles.

Proiectul guvernului Conte stabileşte nouă priorităţi de dezvoltare pentru ţară.

În primul rând, prevede un proiect digital major, cu o ţară "complet digitalizată", o mare "reţea naţională unică de fibră optică" şi 5G.

De asemenea, sunt planificate investiţii masive pentru modernizarea infrastructurilor, a autostrăzilor, a porturilor şi a aeroporturilor şi a căilor ferate, dar şi în favoarea unei economii durabile, prietenoase cu mediul.

Acest proiect acordă o atenţie deosebită celor cinci sectoare importante pentru economia ţării, cu "planuri de sprijin" pentru turism, industria auto, patrimoniul artistic şi cultural, sectorul pescuit-agricultură şi metalurgie.

Guvernul intenţionează totodată să investească mai mult în educaţie şi cercetare şi să introducă modificări în sistemul de justiţie pentru a atenua lentoarea sa tradiţională.

Un capitol este, de asemenea, dedicat unei "reforme fiscale" şi luptei împotriva evaziunii fiscale, un flagel în peninsulă.

Toate aceste obiective vor fi "ancorate în două valori (...) munca şi drepturile sociale", le-a promis Conte sindicatelor.AGERPRES/(AS - autor: Mihaela Moise, editor: Mariana Ionescu, editor online: Irina Giurgiu)