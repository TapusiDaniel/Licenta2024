---Vaccin sample---
Deputatul Ovidiu Raeţchi, vicepreşedinte al Comisiei pentru apărare, ordine publică şi siguranţă naţională, afirmă că trebuie organizat, cât mai repede, Departamentul pentru pregătirea distribuirii vaccinului anticoronavirus.

"Chiar dacă până la obţinerea unui vaccin omologat împotriva coronavirus mai sunt câteva luni (în scenariul cel mai optimist), cred că acum este momentul să organizăm un departament care să pregătească din timp administrarea rapidă şi omogenă a acestuia. Vorbim despre o misiune esenţială pentru siguranţa naţională, care va solicita la maxim capacitatea organizatorică şi logistică a statului român", a scris deputatul, joi, pe pagina sa de Facebook.

În opinia sa, "Departamentul pentru pregătirea distribuirii vaccinului anticoronavirus va trebui compus din reprezentanţi ai Ministerului Sănătăţii, ai Ministerului Justiţiei (legislaţie), ai MAI şi MApN (Cantacuzino)".

"Un astfel de departament ar avea de rezolvat câteva probleme majore: a) Cum asigură statul român urgent doze îndestulătoare pentru vaccin? În condiţiile în care e limpede că va exista o competiţie între state pentru acces prioritar la vaccin, România va trebui probabil să aibă gata o capacitate proprie de producţie, cu turaţie maximă la momentul decisiv  b) Cum va fi distribuit vaccinul în condiţii de siguranţă, sistematizat, etapizat, fără a provoca haos? c) Cu ce legislaţie vom lucra? Va fi (în sfârşit!) vaccinul obligatoriu sau vom avea de luptat şi atunci cu grupurile de presiune susţinute de la Răsărit? Sunt, după cum se poate vedea, sarcini dificile, la care trebuie să începem să lucrăm încă de azi", subliniază deputatul liberal. AGERPRES/(AS - autor: Andreea Rotaru, editor: Georgiana Tănăsescu, editor online: Ada Vîlceanu)