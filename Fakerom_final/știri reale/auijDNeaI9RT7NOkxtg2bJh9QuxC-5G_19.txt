Washingtonul a ales să-și trimită unul dintre oficiali la Taipei, prima dată după 1979. În ciuda protestelor din partea Beijingului, Statele Unite intenționează să își reafirme sprijinul pentru insula naționalistă. Președintele-candidat dorește, de asemenea, să-și consolideze imaginea de apărător al Statelor Unite în fața amenințării chineze, scrie Les Echos, citată de Rador.
Secretarul (ministrul – n. red.) Sănătății din SUA, Alex Azar, întreprinde o vizită sanitară, dar extrem de colorată politic în Taiwan, timp de trei zile.
Azar a fost primită luni de Tsai Ing-wen, președintele Taiwanului, cunoscut pentru opiniile sale pro-independență. Plasată sub semnul cooperării bilaterale în domeniul sănătății, această vizită se va concretiza prin semnarea unui protocol de luptă împotriva coronavirusului.
Succesele obținute de Taiwan în lupta împotriva Covid-19 au fost salutate de comunitatea internațională, în timp ce Statele Unite se luptă din greu să reducă răspândirea epidemiei.
Cel mai înalt oficial american care vizitează Taiwanul
Dar această vizită are o altă ambiție, aceea de a aminti legăturile în materie de securitate națională care unesc Statele Unite cu Taiwanul.
Administrația americană marchează semnificația momentului, trimițând un ministru important la Taipei.
„Aceasta este o decizie fără precedent”, explică Antoine Bondaz, cercetător la Fundația pentru Cercetări Strategice.
Alex Azar este cel mai înalt oficial american care vizitează Taiwanul după anul 1979, atunci când Statele Unite au întrerupt relațiile diplomatice cu Taipeiul pentru a recunoaște regimul comunist de la Beijing ca unic reprezentant al Chinei.
În ciuda protestelor Republicii Populare Chineze, care a condamnat această vizită și a trimis în mod simbolic aparate în spațiul aerian al Taiwanului, Donald Trump își urmează logica de campanie electorală. El intenționează să sfideze sistematic Beijingul fără ca, deocamdată, să încalce linia roșie.
Logică ”cu patru benzi”
Pe fundalul dialogului Washington-Taipei se întrevede o logică ”cu patru benzi”. Pe lângă presiunea pe care intenționează să o mențină față de Beijing, Donald Trump face din acest subiect și unul dintre vârfurile de lance împotriva taberei democrate, pe care o acuză de o anumită ”moliciune” în fața Chinei.
„Donald Trump vrea să pozeze în apărătorul Statelor Unite împotriva amenințării chineze”, rezumă cercetătorul. Și lupta se desfășoară pe toate fronturile: Hong Kong, Xinjiang cu uigurii sau chiar 5G (Huawei) și rețelele de socializare (TikTok, We Chat).
În această etapă, Trump nu și-a epuizat toate atuurile și nu va ezita, când va veni momentul, să ceară „reciprocitate brutală, fără compromisuri”.
Proprietate intelectuală
Trump vrea să scoată în evidență chestiuni legate de proprietatea intelectuală și să urmărească mai îndeaproape numirile din organizațiile internaționale – o zonă neglijată o perioadă de către Statele Unite.
La recentele alegeri pentru postul de director general al Organizației Mondiale a Proprietății Intelectuale (OMPI), Washingtonul l-a susținut pe Daren Tang, candidatul din Singapore, împotriva celui propus de Beijing.
Obiectivul: alegerile prezidențiale
Până la alegerile prezidențiale americane va avea loc o vizită în SUA a ministrului sănătății din Taiwan, Chen Shih-chung, care ar putea fi „o lovitură de imagine pentru Donald Trump”.
Totul va depinde însă ”de mediatizarea oferită evenimentului”, apreciază Antoine Bondaz.
În mod sigur, echipele președintelui-candidat vor rezerva suficient spațiu media pentru o astfel de vizită, obiectivul final fiind să-i irite pe chinezi și să arate că Partidul Democrat este neputincios în fața Beijingului.
Sursa: Les Echos / Autor: Michel De Grandi / Traducerea: Ruxandra Lambru (Rador)
