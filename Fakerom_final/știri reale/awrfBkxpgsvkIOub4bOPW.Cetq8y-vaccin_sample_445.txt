---Vaccin sample---
Perspectivele economiei mondiale s-au îmbunătăţit pe măsură ce campaniile de vaccinare permit companiilor să îşi reia operaţiunile iar SUA injectează mii de miliarde de dolari în cea mai mare economie a lumii, a anunţat luni Organizaţia pentru Cooperare şi Dezvoltare Economică (OCDE), informează Reuters şi AFP.
În ultimul său raport Economic Outlook, OECD şi-a îmbunătăţit estimările privind evoluţia economiei mondiale până la 5,8% în acest an şi la 4,4% anul viitor, comparativ cu 5,6% respectiv 4% cât preconiza în luna martie.
"Economia mondială navighează în prezent spre revenire, cu foarte multe fricţiuni. Există un risc semnificativ ca o creştere suficientă post-pandemie să nu fie atinsă sau să nu fie răspândită pe scară largă", a declarat economistul şef al OECD, Laurence Boone.
Potrivit OECD, deşi campaniile de vaccinare permit economiilor avansate să se redeschidă treptat, multe economii emergente sunt ţinute pe loc de ritmul lent al vaccinărilor şi noile tulpini de COVID-19. În acest context, OECD susţine că băncile centrale din economiile avansate ar trebui să menţină condiţiile de finanţare relaxate şi să tolereze o inflaţie mai mare decât nivelul ţintă. De asemenea, guvernele ar trebui să menţină sprijinul oferit gospodăriilor şi companiilor până când numărul persoanelor vaccinate este suficient de mare pentru a proteja cele mai expuse sectoare, susţine OECD.
De asemenea, creşterea economică mondială preconizată pentru acest an va fi una "inegală", avertizează OECD. În timp ce China va înregistra o creştere economică de 8,5% iar SUA una de 6,9%, în condiţiile în care aceste două ţări au revenit deja la nivelul de dinaintea pandemiei, economia Germaniei va înregistra un avans de 3,3% iar Japonia o creştere de doar 2,6%.
Înfiinţată în anul 1961, OECD joacă un rol de consiliere pentru guvernele ţărilor puternic dezvoltate în materie de politică economică, socială şi de guvernare. Cele 38 de state membre OECD deţin împreună aproximativ 60% din economia mondială, 70% din comerţul mondial şi 20% din populaţia lumii. AGERPRES/(AS - autor: Constantin Balaban, editor: Andreea Marinescu, editor online: Anda Badea)