---Vaccin sample---
Oslo, capitala Norvegiei, precum şi ale nouă municipalităţi învecinate au impus sâmbătă unele dintre cele mai severe măsuri de lockdown adoptate până în prezent în această ţară, după depistarea unei variante mai contagioase de coronavirus, identificată pentru prima dată în Marea Britanie, informează Reuters.

Centrele comerciale şi alte magazine care vând bunuri neesenţiale vor fi închise începând cu ora prânzului, pentru prima dată de la izbucnirea pandemiei, urmând să se redeschidă cel mai devreme pe 1 februarie, a anunţat guvernul.

Magazinele alimentare vor rămâne deschise, la fel şi farmaciile şi benzinăriile.

Activităţile sportive organizate vor fi sistate, restaurantele se vor închide, şcolile trebuie să se bazeze în principal pe cursurile online, iar rezidenţii sunt rugaţi să nu primească vizitatori la domiciliu.

''Împreună am reuşit să învingem virusul de mai multe ori şi sunt convins că vom reuşi din nou'', a declarat ministrul Sănătăţii Bent Hoeie cu prilejul unei conferinţe de presă.

Până în prezent, Norvegia a identificat 55 de cazuri de infectări cu varianta, care s-a răspândit rapid în Marea Britanie, potrivit datelor de la Institutul Norvegian de Sănătate Publică.

Norvegia a impus unele dintre cela mai dure restricţii de călătorie din Europa, iar recent a implementat testări obligatorii pentru COVID-19 la graniţe.

Numărul cumulat de cazuri de COVID-19 la 100.000 de locuitori într-un interval de 14 zile a fost de 149 în săptămâna care s-a terminat pe 17 ianuarie, al cincilea cel mai redus bilanţ din Europa, după Islanda, Finlanda, Grecia şi Bulgaria, a precizat Centrul European pentru Prevenirea şi Controlul Bolilor.

Până joi, acest stat cu 5,4 milioane de locuitori a vaccinat aproape 72.000 de persoane cu prima doză, iar circa 1.900 au primit ambele doze, potrivit Institutului de Sănătate Publică din Norvegia.

Norvegia a fost înştiinţată vineri că va primit doar 18% din dozele de vaccin de la AstraZeneca pe care le preconizase pentru februarie - 200.000 de doze şi nu 1,12 milioane, aşa cum fusese planificat.AGERPRES/(AS-autor: Simona Tatu, editor online: Irina Giurgiu)