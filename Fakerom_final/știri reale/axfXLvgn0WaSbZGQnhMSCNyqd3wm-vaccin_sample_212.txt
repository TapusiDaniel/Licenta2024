---Vaccin sample---
În Brazilia au fost identificați doi pacienți infectați simultan cu două tulpini diferite ale noului coronavirus, acestea sunt primele astfel de cazuri din lume.
Descoperirea a fost raportată de cercetătorii de la Universidade Feevale, din Rio Grande do Sul într-o lucrare publicată pe serverul medrXiv. Pacienții, ambii în vârstă de 30 de ani, au fost infectați la sfârșitul lunii noiembrie cu varianta P.2 a coronavirusului identificată la Rio, cunoscută și sub denumirea B.1.1.28, și au fost testaţi pozitivi în acelaşi timp și pentru o altă variantă a virusului.
Simptomele lor au fost ușoare, tuse uscată într-un caz și tuse, durere în gât și cefalee în al doilea, nefiind nevoie de spitalizare.
Cu toate acestea, cele două cazuri alimentează o serie de temeri privind posibilitatea ca această coexistență a două tulpini în același organism să accelereze apariția de noi variante mai periculoase.
”Aceste co-infecții pot genera combinații și noi variante mai repede decât oricând”, explică Fernando Spilki, virolog la Universitatea din Feevale și principalul autor al studiului.
„Ar fi o altă cale evolutivă pentru virus”, adaugă el.
De fapt, noile variante cresc riscul ca virusul să devină mai contagios și mai rezistent la vaccinurile disponibile în prezent și la cele în curs de dezvoltare.
Potrivit oamenilor de știință, aceste cazuri de co-infecție indică încărcătura virală semnificativă care circulă în Brazilia.
Co-infecția, de fapt, poate apărea numai atunci când mai mulți viruși sunt transmiși în cantități mari, explică Spilki.
Sursa: Rainews / Traducerea Cătălina Păunel (Rador)
