---Vaccin sample---
Vaccinarea copiilor de 5-6 ani împotriva mai multor boli grave a scăzut în acest an în România, pe fondul pandemiei, potrivit datelor făcute publice luni de Ministerul Sănătății. Sandra Alexiu, medic de familie, membru în grupul de vaccinologie, a explicat pentru G4Media.ro că este vorba despre vaccinuri de rapel, care sunt foarte importante, pentru că cine le ratează nu este imunizat toată viața.
Ministerul Sănătății a anunțat, luni, că în acest an cele mai multe sincope s-au înregistrat la vaccinarea copiilor de 6 ani cu vaccinul Tetraxim, destinat prevenirii îmbolnăvirilor prin difterie, tetanos, poliomielită și tuse convulsivă, realizându-se în proporție de doar 22%.
De asemenea, vaccinarea ROR (rujeolic – rubeolic – urlian) a fost realizată în proporție de 50%, conform datelor din luna august, în condițiile în care țara noastră nu a ieșit încă din epidemia de rujeolă.
Medicul Sandra Alexiu a explicat pentru G4Media.ro că vaccinul Tetraxim de la vârsta de 5-6 ani reprezintă ultima din cele patru doze de vaccin poliomielitic din viață. Prin urmare, cine ratează acest rapel nu va fi imunizat pentru toată viața. Vaccinul ROR are două doze – prima, la 12 luni, iar a doua, la 5 ani.
„Doza de rapel amintește sistemului imunitar să mențină ridicată apărarea. Cine ratează rapelul nu este imunizat toată viața. Rapelul, care vine din franceză, de la a aminti, exact asta face: amintește sistemului imunitar să protejeze pe termen lung organismul”, a precizat Sandra Alexiu.
Medicul a explicat că, spre exemplu, dacă un copil nu face vaccinul de rapel de Tetraxim de la 5 ani și se taie într-un cui ruginit, nu este apărat împotriva tetanosului. Sandra Alexiu a menționat cazul unui copil de 14 ani care a avut un astfel de accident, a primit doza de antitetanos, dar a murit, pentru că nu avea baza de vaccinare.
„Nu putem construi etaje decât pe o bază a clădirii bine așezată”, a mai explicat medicul.
Comunicatul de presă al Ministerului Sănătății:
Ministerul Sănătății încurajează părinții să colaboreze cu autoritățile medicale și medicii de familie pentru accelerarea imunizării copiilor, în cadrul Programului național de vaccinare.
“Există o serie de boli infecțioase pentru care există soluții eficiente de prevenire, spre deosebire de infecția cu SARS Cov 2, și este important să le utilizăm pentru a asigura sănătatea copiilor noștri”, a declarat ministrul Sănătății, Nelu Tătaru.
Ministerul Sănătății deține stocurile necesare pentru asigurarea vaccinării împotriva rujeolei-rubeolei-oreionului, a difteriei- tetanosului-poliommielitei, hepatitei B, etc, iar medicii de familie pot recupera la vaccinare copiii care nu s-au vaccinat din cauza pandemiei de COVID -19.
Cele mai multe sincope s-au înregistrat la vaccinarea copiilor de 6 ani cu vaccinul tetraxim, destinat prevenirii imbolnavirilor prin difterie, tetanos, poliomielita si tuse convulsiva, realizându-se în proporție de doar 22%.
Aceasta vaccinare se poate realiza la varsta de 5 si 6 ani astfel incat copii sa fie pregatiti pentru intrarea in colectivitatile scolare.
De asemenea, vaccinarea ROR a fost realizată în proporție de 50%, conform datelor din luna august 2020, în condițiile în care țara noastră nu a ieșit încă din epidemia de rujeolă.
Ministerul Sănătății recomandă tuturor părinților să solicite medicului de familie vaccinarea copiilor, cu vaccinurile recomandate, la varsta potrivita.
Sursa foto: Pixabay
