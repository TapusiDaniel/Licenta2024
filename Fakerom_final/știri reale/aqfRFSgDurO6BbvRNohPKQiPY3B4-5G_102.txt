Secretarul general al Organizaţiei Tratatului Atlanticului de Nord (NATO), Jens Stoltenberg, a declarat miercuri că Occidentul nu poate ignora ascensiunea Chinei şi că din acest motiv este important ca Regatul Unit să reanalizeze rolul Huawei în reţeaua sa 5G pentru a-şi asigura securitatea, informează Reuters.

Potrivit lui Jens Stoltenberg, China s-a apropiat de Occident pe diferite căi: în Arctica, în spaţiul cibernetic şi în infrastructura de primă importanţă, inclusiv în telecomunicaţii.

"Am încredere că guvernul britanic îşi va proiecta reţelele informatice într-un mod care să protejeze aceste reţele informatice şi care să asigure că Regatul Unit are reţele informatice 5G sigure", a spus Stoltenberg la postul de radio BBC.

"Prin urmare, cred de asemenea că este important să existe acum o nouă examinare asupra cum să se procedeze exact ca să se asigure acest lucru", a subliniat Stoltenberg.

Ca parte a reevaluării relaţiilor cu China, Centrul Naţional Britanic pentru Securitate Cibernetică analizează impactul recentelor sancţiuni ale SUA în urma deciziei Regatului Unit, luate mai devreme în acest an, de a-i permite Huawei o participare la construcţia reţelei 5G.

În ianuarie, premierul britanic Boris Johnson a acordat Huawei un rol limitat în dezvoltarea reţelei 5G din Regatul Unit, rezistând presiunii Statelor Unite de a exclude compania din comunicaţiile de generaţie viitoare. Johnson a declarat atunci că "vânzătorilor cu risc ridicat' li se va permite accesul la părţile "nesensibile' ale reţelelor 5G, iar implicarea lor va fi limitată.

Însă pandemia de coronavirus, dezacordurile cu privire la Hong Kong şi iritarea preşedintelui american Donald Trump la adresa Chinei au determinat Regatul Unit să-şi revizuiască relaţiile cu Beijingul.

"China se apropie de noi, o vedem în Arctica, o vedem cum investeşte masiv în infrastructura critică din Europa şi vedem desigur China operând în spaţiul cibernetic. Prin urmare, nu este vorba de a desfăşura NATO în Marea Chinei de Sud, ci de a răspunde faptului că Beijingul este mai aproape de noi", a spus Stoltenberg. AGERPRES/(AS - autor: Adriana Matcovschi, editor: Gabriela Ionescu, editor online: Irina Giurgiu)