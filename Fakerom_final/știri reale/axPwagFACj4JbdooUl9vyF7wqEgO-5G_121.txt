Grupul american Apple Inc. a dezvăluit miercuri noul telefon iPhone SE, primul său smartphone ieftin din ultimii patru ani, în dorinţa de a impulsiona vânzările înaintea lansării unor noi modele high-end 5G la finele anului, transmite Bloomberg.
La un preţ de 399 de dolari, noul iPhone SE costă cu câteva sute de dolari mai puţin decât modelele iPhone 11 şi iPhone 11 Pro. Pentru a putea reduce costurile, Apple a utilizat designul modelului iPhone 8, introdus în 2017, împreună cu un sistem de camere mai puţin avansat, un dispaly mai mic de 4,7 inch şi de tip LCD, precum şi un scaner de amprentă Touch ID în locul recunoaşterii faciale 3-D.
Noul model vine cu opţiuni de stocare cuprinse între 64 GB şi 256 GB. Deşi multe din caracteristicile noului telefon sunt depăşite de noile tehnologii existente la acest moment, iPhone SE utilizează totuşi acelaşi chip A13 ca şi cele mai noi modele iPhone.
Lansarea noului iPhone SE arată că lanţul de aprovizionare al Apple din China a revenit la o anumită normalitate în contextul pandemiei de Covid-19. Cu toate acestea, Apple a decis să introducă un nou telefon într-un moment în care economia mondială trece printr-o perioadă dificilă. De asemenea, lansarea de miercuri a fost prima dată când Apple a dezvăluit un iPhone când majoritatea magazinelor sale sunt închise, iar mulţi dintre angajaţii săi lucrează de acasă. AGERPRES/(AS - autor: Constantin Balaban, editor: Oana Tilică, editor online: Irina Giurgiu)