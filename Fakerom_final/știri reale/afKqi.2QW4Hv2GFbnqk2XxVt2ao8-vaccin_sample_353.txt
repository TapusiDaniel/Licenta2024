---Vaccin sample---
Cancelarul german Angela Merkel a avut miercuri din nou rezultat negativ şi la al doilea test pentru coronavirus, dar va rămâne în carantină la domiciliu până la efectuarea celui de-al treilea test, probabil săptămâna viitoare, în timp ce un rezultat pozitiv pentru un asemenea test a venit în aceeaşi zi pentru vicepremierul spaniol Carmen Calvo, potrivit agenţiei EFE.

Purtătorul de cuvânt al guvernului german Steffen Seibert a anunţat rezultatul noului test, la două zile după ce Angela Merkel îl efectuase pe primul. Ea a fost vaccinată vineri de un medic împotriva pneumococului, o bacterie ce provoacă pneumonie, şi a intrat în carantină duminică după ce a aflat că medicul cu care a intrat în contact a fost testat pozitiv.

De atunci, şefa guvernului de la Berlin lucrează de acasă, luni conducând prin videoconferinţă o şedinţă de guvern la care s-a aprobat un pachet amplu de măsuri împotriva crizei generate de pandemia de COVID-19. Merkel a urmărit miercuri tot de acasă şedinţa Bundestagului (parlamentul federal) la care a fost aprobat planul naţional cu măsuri economice şi financiare ce însumează 750 de miliarde de euro.

În Spania însă, adjuncta şefului guvernului de la Madrid, Carmen Calvo, a fost tot miercuri confirmată ca fiind infectată cu noul coronavirus, după ce fusese spitalizată duminică cu o infecţie respiratorie, conform unor surse guvernamentale. Carmen Calvo efectuase anterior şi alte teste pentru depistarea coronavirusului, al căror rezultat a fost negativ.

Spania şi Germania sunt, după Italia, statele europene cu cel mai mare număr de cazuri de infectare cu noul coronavirus, având miercuri confirmate 47.610 şi, respectiv, 35.740 infectări. Dar între ele este o mare diferenţă în privinţa numărului deceselor provocate de COVID-19. În timp ce Spania are 3.434 decese, Germania a înregistrat până în prezent numai 186, potrivit worldometers.info. AGERPRES/(AS - autor: Sorin Popescu, editor: Mariana Ionescu, editor online: Gabriela Badea) 