Preşedintele francez, Emmanuel Macron, îl va primi vineri în audienţă pe ministrul chinez de externe, Wang Yi, care efectuează în această săptămână un turneu în Europa în contextul puternicelor tensiuni dintre Beijing şi Washington, a făcut cunoscut miercuri preşedinţia Franţei, scrie AFP.

Şeful statului francez îl va primi la orele 15.30 (13.30 GMT) la Palatul Elysee în cadrul "dialogului strategic" dintre Franţa şi China, potrivit sursei.

Wang Yi şi-a început marţi vizita sa în cinci ţări europene la Roma, unde a semnat două acorduri comerciale, dintre care unul pentru furnizarea de gaze naturale.

Turneul, prima sa ieşire din China după apariţia pandemiei de coronavirus, mai include Olanda, Franţa, Germania şi Norvegia, în timp ce ţările europene au protestat împotriva represiunii la Hong Kong.

La rândul său, Beijingul şi-a manifestat dezacordul faţă de restricţiile impuse de mai multe ţări, printre care Franţa, activităţilor gigantului chinez de telecomunicaţii Huawei în dezvoltarea reţelelor 5G.

La Paris, Wang Yi se va întâlni cu omologul său francez, Jean-Yves Le Drian, şi va ţine o conferinţă duminică la sediul Institutului Francez de Relaţii Internaţionale (Ifri).

Considerând esenţială menţinerea unor legături regulate cu liderii chinezi, Emmanuel Macron s-a angajat să meargă China o dată pe an, ceea ce a făcut în ianaurie 2018, apoi în noiembrie 2019, cu o vizită a preşedintelui Xi Jinping la Paris, în martie 2019.AGERPRES/(AS - editor: Alic Mîrza, editor online: Alexandru Cojocaru)