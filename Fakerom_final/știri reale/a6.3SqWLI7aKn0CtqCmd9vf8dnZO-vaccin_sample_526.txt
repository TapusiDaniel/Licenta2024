---Vaccin sample---
Președintele Republicii Moldova, Maia Sandu, s-a întâlnit joi cu ambasadorul Federației Ruse, Oleg Vasnețov, pentru a discuta despre accesul rapid la vaccinul Sputnik V dar și despre situația epidemiologică din cele două țări.
Maia Sandu a declarat că a cerut ajutor din partea Rusiei pentru acces la unul dintre vaccinurile ruse împotriva Covid-19, Sputnik V.
„Am discutat despre situația epidemiologică și evoluțiile din țara noastră. Subiectul prioritar acum este asigurarea accesului la vaccin eficient de cât mai multe tipuri pentru cetățenii noștri. Am accentuat, din nou, ca și în celelalte discuții avute, că ne dorim să obținem ajutor din partea Federației Ruse pentru acces mai rapid la vaccinul Sputnik V, având în vedere necesitatea de a accelera procesul de vaccinare”, afirmă Maia Sandu, potrivit Mediafax.
Președintele Republicii Moldova precizează că asigurarea accesului populației la vaccin anti-Covid-19 face ca șansa revenirii la normalitate și salvarea vieților celor dragi să fie mult mai aproape.
De asemenea, Maia Sandu a discutat și cu directorul general al Uniunii Industrial-Financiare Ruse, Stanislav Pughinskii, și cu reprezentantul comercial al Federaţiei Ruse în Republica Moldova, Vladislav Darvai, în special despre intensificarea relațiilor comercial-economice dintre Republica Moldova și Federația Rusă.
Editor :  I.C
