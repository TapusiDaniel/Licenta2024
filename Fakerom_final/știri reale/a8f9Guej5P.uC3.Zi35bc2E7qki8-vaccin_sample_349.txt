---Vaccin sample---
Guvernul Germaniei se pregătește să cumpere direct de la producători circa 30 de milioane de doze de vaccin anti-Covid, pentru că cele 55,8 milioane de doze comandate de Comisia Europeană nu sunt suficiente pentru a asigura imunizarea în masă a populației, scrie Der Spiegel, care citează o investigație a publicației Bild am Sonntag.
Comisia Europeană a încheiat contracte cu marii producători de vaccinuri în numele celor 27 de state membre UE pentru a obține prețuri și condiții de livrare mai bune. În plus, Comisia Europeană a vrut ca între statele membre UE să nu existe diferențe în privința calendarului vaccinării.
Soluția găsită la nivel european a dus însă la apariția unei probleme în Germania, care se vede nevoită să își cumpere singură doze suplimentare de vaccin, scrie Der Spiegel. În acest moment nu e clar când vor sosi în Germania cele 30 de milioane de doze suplimentare, cumpărate de guvernul federal printr-un contract bilateral.
Ministerul german al Sănătății e pus sub presiune de nevoia de a asigura rapid dozele lipsa de vaccin. Calculele făcute de experți arată că dozele suplimentare vor sosi în a doua parte a anului 2021, ceea ce va duce la prelungirea măsurilor restrictive și plasează Germania în urma unor țări precum Japonia, Canada sau Hong Kong, care și-au asigurat din timp cantitățile necesare de vaccin. (Foto: Pexels – Gustavo Fring)
