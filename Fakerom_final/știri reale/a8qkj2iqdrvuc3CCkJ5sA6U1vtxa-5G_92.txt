Circa 20 de antene-relee au fost atacate în Regatul Unit în urma răspândirii zvonurilor care leagă tehnologia 5G de propagarea noului coronavirus, potrivit presei britanice, determinând guvernul să adopte un ton mai ferm miercuri împotriva unei aşa-zise "teorii nebuneşti a conspiraţiei", potrivit AFP.

Doi tineri, de 18 şi 19 ani, suspectaţi că ar fi incendiat o antenă-releu marţi la Dagenham (o suburbie a Londrei) au fost arestaţi, iar în West-Yorkshire poliţia a deschis o anchetă pentru a stabili cauzele altui incendiu care a vizat o antenă în Huddersfield marţi dimineaţă.

Un purtător de cuvânt al guvernului britanic a condamnat miercuri aceste atacuri "aparent inspirate de această nebunească teorie a conspiraţiei, care circulă pe internet", pe care a calificat-o drept "complet absurdă".

Totodată, el subliniat rolul "esenţial" al reţelei de telecomunicaţii pentru Serviciul public de sănătate NHS, dar şi pentru populaţie, în scopul de a putea rămâne în contact cu cei apropiaţi în timpul acestei "perioade dificile".

Şi în Irlanda, unde o antenă-releu a fost de asemenea atacată în timpul weekendului, guvernul a avertizat publicul împotriva acestor teorii. AGERPRES/(AS - autor: Lilia Traci  editor: Florin Ştefan, editor online: Anda Badea)