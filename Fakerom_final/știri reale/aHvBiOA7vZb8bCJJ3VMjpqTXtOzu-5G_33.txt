Judoka Vlăduţ Simionescu a anunţat, miercuri, scoaterea la licitaţie a setului Samsung Tokyo 2020 Olympic edition, format din telefon, căşti şi alte accesorii, iar preţul de pornire este de 4.500 de lei. Licitaţia este în derulare 48 de ore, iar fondurile vor fi folosite pentru proiecte de dezvoltare a judo-ului în Iaşi şi zona rurală, relatează News.ro.
”Am decis să scot la licitaţie acest set Samsung Tokyo 2020 Olympic edition, deoarece nu îl folosesc. Telefonul şi căştile au fost folosite de mine doar o săptămână, pe perioada desfăşurării Jocurilor Olimpice. Banii vor fi folosiţi de către Asociaţia Sportivă de Judo Simionescu pentru viitoarele proiecte de dezvoltare a judo-ului din Iaşi şi din zona rurală. Licitaţia începe de la 4500 lei şi va dura 48 ore!”, a anunţat sportivul.

Setul format din telefon S21 5G Olympic Edition cu husă, căşti cu husă şi încărcător a fost oferit fiecărui participant la JO de la Tokyo de către compania Samsung.
În competiţia de judo de la Jocurile Olimpice, Vlăduţ Simionescu a susţinut două lupte, în primul tur trecând prin ippon de libianul Ali Omar, iar în optimi fiind învins de Yakiv Khammo (Ucraina).
Demersul sportivului român de a licita cadoul oferit tuturor participanţilor la JO a fost salutat de vicecampioana olimpică la scrimă Ana Maria Popescu. ”Minunată idee!”, a scris sportiva pe Facebook despre iniţiativa lui Simionescu.
În aprilie 2020, în primele luni ale pandemiei, când în spitale nu erau suficiente echipamentele de protecție, judoka Vlăduț Simionescu alături de prieteni și colegi din lumea sportului a organizat, pe Facebook, o licitație pentru strângerea de fonduri pentru susținerea luptei cadrelor medicale cu pandemia de coronavirus.
Sursa foto sus: COSR / Cristian Nistor
