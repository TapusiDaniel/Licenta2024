---Vaccin sample---
Firma germană BioNTech a anunţat că împreună cu partenerul Pfizer va majora până la finalul anului capacitatea de producţie a vaccinului COVID-19 la 2,50 miliarde de doze, urmând să înregistreze vânzări de aproape zece miliarde de euro de pe urma acestui produs în 2021, transmite Reuters.
Anterior, Pfizer informase că ambele companii partenere vor produce probabil între 2,30 şi 2,40 miliarde de doze anul acesta.
Luna trecută, grupul farmaceutic american Pfizer Inc a prognozat că în acest an va înregistra vânzări în valoare de aproximativ 15 miliarde de dolari de pe urma vaccinului COVID-19, pe care l-a dezvoltat în parteneriat cu firma germană BioNTech.
Pe ansamblu, Pfizer se aşteaptă să realizeze în 2021 venituri cuprinse între 59,40 şi 61,40 miliarde dolari.
Vaccinul COVID-19 dezvoltat de Pfizer şi BioNTech a fost unul dintre primele vaccinuri aprobate pentru utilizarea în regim de urgenţă în SUA şi alte câteva ţări, iar analiştii se aşteptau ca producătorul farmaceutic să îşi majoreze vânzările cu câteva miliarde de dolari.
Săptămâna trecută, Agenţia Europeană a Medicamentului (EMA) a avizat trei noi unităţi de producţie pentru vaccinuri anti-COVID-19, ale companiilor AstraZeneca, BioNTech/Pfizer şi Moderna, care vor face parte din lanţul de distribuţie al vaccinurilor în UE şi vor contribui astfel la intensificarea vaccinării ce se desfăşoară lent în blocul comunitar. Potrivit unui anunţ al EMA, au fost autorizate o unitate la Leiden, în Olanda, care va produce substanţa activă pentru vaccinul AstraZeneca, o fabrică a BioNTech/Pfizer în oraşul german Marburg şi încă una la Visp, în Elveţia, pentru vaccinul Moderna
Noua unitate din Marburg şi extinderea capacităţii la producătorii terţi vor permite majorarea producţiei de vaccinuri, a precizat BioNTech.
Până săptămâna trecută, peste 200 de milioane de doze au fost livrate şi au fost semnate comenzi pentru 1,40 miliarde de doze ce urmează să fie livrate în 2021. În acest condiţii, BioNTech se aşteaptă la venituri de 9,80 miliarde de euro, reflectând vânzările directe, vânzările către partenerii de colaborare şi plăţi de la parteneri.
Şi grupul farmaceutic american Moderna Inc a anunţat luna trecută că se aşteaptă anul acesta la vânzări în valoare de 18,4 miliarde de dolari de pe urma vaccinului COVID-19.
În 2021, Moderna ar urma să producă 700 de milioane de doze şi va încerca să-şi sporească producţia până la un miliard de doze.
În trimestrul patru din 2020, Moderna Inc a realizat venituri de 199,87 milioane de dolari de pe urma vaccinului COVID-19.
Sursa: Agerpres
