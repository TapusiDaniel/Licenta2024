Premierul Florin Cîţu precizează că în şedinţa de guvern programată pentru joi urmează să fi adoptate o serie de proiecte de acte normative care nu suferă amânare, menţionând printre acestea un memorandum prin care Ministerul Sănătăţii încheie o nouă comandă pentru achiziţionarea a 4.260.269 de doze opţionale de vaccin împotriva COVID- 19 produs de compania BioNTech / Pfizer.

"În şedinţa de guvern de astăzi vom aproba următoarele acte normative care nu suportă amânare. Hotărâre de guvern: alocaţiile de hrană pentru pacienţii din spitale cu indicele preţurilor de consum la mărfuri alimentare în perioada 2018-2020, de 109,72% şi am reglementat modalitatea de majorare a alocaţiilor de hrană la solicitarea conducătorului unităţii sanitare, cu avizul consiliului de administraţie, în condiţiile identificării altor surse de finanţare decât sumele provenite din contractele încheiate cu casele de asigurări de sănătate şi de la bugetul de stat. Ordonanţa de urgenţă care prevede că personalul medico-sanitar care activează în centrele de vaccinare să poată încheia contracte de prestări servicii ca persoane fizice. Aceste acte vor fi considerate vechime în munca şi stagii de cotizare. Clarificăm situaţia statutului rezidenţilor care lucrează în aceste centre de vaccinare", a scris Florin Cîţu, joi, pe pagina sa de Facebook.

Totodată, va fi aprobat un memorandum prin care Ministerul Sănătăţii încheie o nouă comandă pentru achiziţionarea a 4.260.269 de doze opţionale de vaccin împotriva COVID- 19 produs de compania BioNTech / Pfizer.

Şeful Executivului menţionează şi o hotărâre de guvern, privind ajutorul umanitar, cu titlu gratuit, pentru Republica Moldova, din rezerva Ministerului Sănătăţii şi care constă în acordarea a 132.000 de doze vaccin împotriva COVID 19, din numărul de doze achiziţionate de Ministerul Sănătăţii şi livrate de către Compania AstraZeneca.

El se referă şi la o ordonanţă de urgenţă pentru programul de restructurare al CEO.

În şedinţa de Guvern, mai spune premierul, va fi adoptat şi un proiect de lege privind adoptarea unor măsuri referitoare la infrastructuri informatice şi de comunicaţii de interes naţional şi condiţiile implementării reţelelor 5G.

Florin Cîţu mai arată că va fi aprobat şi un memorandum cu tema: Stabilirea principiilor care vor sta la baza reanalizării şi elaborării cadrului legal privind salarizarea personalului plătit din fonduri publice. AGERPRES/ (AS - autor: Daniel Florea, editor: Mihai Simionescu, editor online: Simona Aruştei)