---Vaccin sample---
Cei care vin în localitatea Sfântu Gheorghe din Delta Dunării în timpul Festivalului Internaţional de Film Independent "Anonimul" se pot vaccina împotriva COVID între 10 şi 14 august.

"Instituţia Prefectului - Judeţul Tulcea împreună cu DSP Tulcea vor asigura prezenţa unei echipe de cadre specializate pe durata festivalului Anonimul 2021, la dispensarul din sat, unde va efectua vaccinarea celor care doresc, cu serurile Pfizer-BioNTech şi Johnson&Johnson", este mesajul publicat pe pagina de Facebook a festivalului de film.

Activitatea de vaccinare se va desfăşura în incinta dispensarului din Sfântu Gheorghe, conform programului următor: 10 - 13 august, între orele 10,00 şi 20,00, şi 14 august, între orele 10, 00 şi 12,00.

Cei interesaţi sunt rugaţi să vină cu buletinul.

Festivalul internaţional de Film "Anonimul" are loc între 9 şi 15 august, în aer liber, în Green Dolphin Camping şi în Complex Cinema din Green Village Resort. Accesul la proiecţiile din cadrul festivalului este gratuit. Pentru proiecţiile care au loc în Complexul Cinema Green Village, accesul este condiţionat de deţinerea unui bilet cu valoare 0, care asigură rezervarea locului la proiecţie şi care poate fi achiziţionat de pe platforma Eventbook.ro cu 24 de ore înainte de începerea proiecţiilor, începând cu ora 11,00, inclusiv pentru prima zi de festival, 9 august. Comenzile sunt limitate la patru bilete pentru o adresă de email. AGERPRES/(AS - autor: Oana Ghiţă, editor: Florin Marin, editor online: Andreea Lăzăroiu )