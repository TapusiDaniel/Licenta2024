---Vaccin sample---
Doar două doze de vaccin pierdute şi 70 de reacţii adverse au fost raportate în judeţul Alba de la începutul campaniei de imunizare în 4 ianuarie, perioadă în care au fost înregistrate peste 30.000 de vaccinări, potrivit unui comunicat transmis, joi, AGERPRES, de către Direcţia de Sănătate Publică (DSP).

"De la debutul campaniei de vaccinare în 4 ianuarie 2021, DSP Alba a solicitat şi recepţionat în total 34.442 de doze de vaccin anti-COVID, astfel: 29.302 Pfizer, 2.350 Moderna şi 2.790 AstraZeneca. Au fost raportate 70 de reacţii adverse şi doar 2 doze de vaccin pierdute (în primele zile de vaccinare)", au menţionat reprezentanţii DSP.

Potrivit sursei citate, numărul de imunizări anti-COVID-19 în judeţul Alba a ajuns joi la 30.768, din care 19.733 reprezintă prima doză şi 11.035 - rapel.

"Văzând cifrele, putem spune că în judeţul Alba campania de vaccinare se desfăşoară cât se poate de bine, fără incidente, sincope sau poticniri. Constatăm un interes crescut al oamenilor privind imunizarea anti-COVID, lucru care ne bucură şi ne dă speranţă. Aşteptăm semnalul de la CNCAV pentru a putea activa şi alte centre de vaccinare aprobate în judeţ", a afirmat, potrivit comunicatului, directorul executiv al DSP, Alexandru Sinea.

În prezent, în judeţ funcţionează 11 centre de vaccinare cu o capacitate de 900 de locuri pe zi. AGERPRES/(AS - autor: Marinela Brumar, editor: Karina Olteanu, editor online: Irina Giurgiu)