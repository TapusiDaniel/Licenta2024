Un taximetrist din statul american Florida care a crezut informațiile false și teoriile conspirației conform cărora coronavirusul este o înșelătorie și-a pierdut soția în urma îmbolnăvirii acesteia cu Covid-19, relatează BBC.
Brian Lee Hitchens și soția sa Erin au citit pe internet teoriile conspirației care susțin că virusul este fabricat, legat de rețelele 5G sau similar gripei. Cei doi nu au solicitat ajutor medical la începutul lunii mai când au început să aibă simptomele bolii.
Bărbatul s-a recuperat, însă soția sa în vârstă de 46 de ani a ajuns în stare critică și a murit în august din cauza unor probleme cardiace generate de infecția Covid-19.
Hitchens a vorbit cu jurnaliștii BBC în iulie, în cadrul unei investigații asupra pierderilor de vieți omenești din cauza informațiilor false în ce privește coronavirusul. La acel moment, soția sa era încă în stare gravă și respira cu ajutorul unui ventilator, în spital.
Erin Hitchens, pastor în Florida, avea probleme de sănătate anterioare – suferea de astm și de tulburări de somn. Soțul ei a explicat că cei doi nu au urmat sfaturile medicilor în privința coronavirusului pentru că au crezut informațiile false de pe internet și teoriile conspirației. Brian Hitchens a continuat să lucreze ca taximetrist și să ia medicamentele soției sale fără să respecte regulile de distanțare fizică și fără să poarte o mască.
„Acesta este un virus real care afectează oamenii în mod diferit. Nu mai pot schimba trecutul. Dar pot trăi astăzi și să fac alegerile corecte în viitor”, a spus el.
În mai, după ce Hitchens și soția sa s-au îmbolnăvit grav, el a publicat o postare pe Facebook care a devenit, ulterior, virală. „Dacă trebuie să ieșiți afară, vă rog fiți înțelepți și nu necugetați ca mine pentru a nu păți ce am pățit eu și soția mea”, a scris el la acea vreme.
Many people still think that the Coronavirus is a fake crisis which at one time I did too and not that I thought it wasn...
Editor: Adrian Dumitru
