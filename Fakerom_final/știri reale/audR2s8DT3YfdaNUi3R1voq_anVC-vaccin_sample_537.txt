---Vaccin sample---
Co-președintele USR-PLUS, vicepremierul Dan Barna a transmis vineri seara, în emisiune la Digi24, că în campania de vaccinare se vor implica și primarii, astfel încât informațiile privind beneficiile vaccinului anti-covid să ajungă la un număr cât mai mare de persoane.
„Pentru a-și obține voturile, edilii sunt foarte creativi în a ajunge cu mesajul la urechea omului. Hai să folosim asta și în loc de Votează-mă, să spună foarte simplu Vaccinează-te„, a comentat Dan Barna, precizând că vineri s-a întâlnit cu primari din USR-PLUS cărora le-a cerut să se implice în campania de vaccinare.
Vicepremierul este de părere că e necesară o reimpulsionare a campaniei de vaccinare împotriva covid-19.
„Trebuie să reinventăm campania, mult mai aproape de cetățeni, mai aproape de comunități, mult mai aproape de oamenii care poate nu urmăresc emisiuni politice. Trebuie să ducem vaccinul mult mai aproape de poarta și de casa românilor. În această nouă etapă a campaniei de vaccinare e foarte important rolul primarilor, tocmai pentru a-și înființa aceste centre de vaccinare, pentru a anunța dacă au dificultăți. (…) Primarii au rol critic și fac apel și acum către toți primarii de la toate partidele, și ai Opoziției: concentrați-vă în comunitățile dumneavoastră să convingeți cetățenii că vaccinarea e singura soluție pentru a ne întoarce la o normalitate pe care o dorim cu toții”, a spus Dan Barna.
Acesta spune că e nevoie ca fiecare politician să se implice în comunitatea sa pentru ca mesajul privind vaccinarea să ajungă la cât mai mulți români.
După discuțiile cu primarii din USR PLUS, Dan Barna a concluzionat că unii primari deja s-au implicat, iar alții o vor face. El le-a transmis să ia campania de vaccinare ca și pe o campanie electorală.
„Unii au mers din poartă în poartă, ca la campanie. Au fost primari care deja au luat taurul de coarne, primari care au spus că au înțeles și se vor ocupa și alții care au spus că, dacă oamenii nu au înțeles, nu sunt responsabili, ce pot ei să facă. Evident că sunt puncte de vedere diferite, dar mesajul a fost înțeles, toți colegii mei au plecat de la această întâlnire cu acest gând: să accelereze. Să privească această campanie exact ca pe o campanie electorală. (…)”,a comentat co-președintele USR-PLUS.
Sursa Foto: dan barna/facebook
