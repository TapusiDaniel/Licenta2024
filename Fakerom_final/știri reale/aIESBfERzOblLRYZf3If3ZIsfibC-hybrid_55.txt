Veniturile grupului chinez Huawei Technologies au urcat cu 9,9% în primele nouă luni din 2020, în contextul intensificării campaniei SUA de a restricţiona expansiunea sa globală, ca urmare a temerilor de securitate, şi a impactului pandemiei de coronavirus (COVID-19), transmite Reuters.
În perioada ianuarie-septembrie 2020, veniturile Huawei au ajuns la 671,3 miliarde de yuani (100,44 miliarde de dolari), în timp ce marja de profit s-a situat la 8%, comparativ cu 8,7% în primele nouă luni din 2019.
Huawei Technologies nu va mai produce cele mai performante cipuri, Kirin. Din cauza presiunilor SUA asupra furnizorilor Huawei, divizia de cipuri a companiei chineze, HiSilicon, nu va mai putea produce componentele cheie pentru telefoanele mobile, a anunţat recent directorul diviziei de consum a Huawei, Richard Yu. În China, consumatorii s-au grăbit să achiziţioneze smartphone-uri Huawei pe fondul temerilor privind disponibilitatea unor modele mai noi.
Compania chineză a apreciat într-un comunicat că veniturile sale în primele nouă luni din 2020 "sunt în linie cu estimările". Fără a menţiona sancţiunile SUA, în comunicat se arată că lanţul global de aprovizionare al Huawei "este sub o presiune intensă", iar producţia şi operaţiunile companiei "se confruntă cu dificultăţi sporite".
Rezultatele financiare raportate de Huawei vin după ce în ultimii doi ani compania s-a aflat în vizorul autorităţilor americane, îngrijorate de posibilitatea ca serviciile de informaţii chineze să utilizeze echipamentele Huawei pentru spionaj. Statele Unite au făcut apel la numeroase ţări să nu folosească infrastructura Huawei pentru dezvoltarea noii reţele telefonice 5G.
Huawei nu raportează datele privind vânzările de telefoane. Conform datelor firmei de cercetare de piaţă Canalys, în trimestrul doi din 2020 grupul sud-coreean Samsung şi-a pierdut poziţia de lider pe piaţa telefoanelor inteligente, după ce a livrat 53,7 milioane de dispozitive, fiind întrecut de compania chineză Huawei, care a vândut 55,8 milioane de unităţi. Este pentru prima dată în ultimii nouă ani când o altă companie în afară de Apple sau Samsung domină piaţa, informează raportul Canalys.
În timp ce vânzările Huawei au scăzut cu 5%, în perioada aprilie-iunie 2020, comparativ cu perioada similară din 2019, Samsung a raportat un declin de 30%, după ce pandemia de coronavirus (COVID-19) a dus la perturbări pe pieţele sale cheie, cum ar fi Brazilia, SUA şi Europa, susţin analiştii.
"Este un rezultat remarcabil, pe care puţini l-ar fi estimat în urmă cu un an. Dacă nu ar fi fost pandemia, nu s-ar fi întâmplat", a apreciat Ben Stanton, analist în cadrul Canalys.
Huawei este cel mai mare producător mondial de echipamente pentru reţele de telecomunicaţii şi al doilea producător de smartphone-uri, în funcţie de volum. AGERPRES/(AS - autor: Mihaela Dicu, editor: Oana Tilică, editor online: Ada Vîlceanu)