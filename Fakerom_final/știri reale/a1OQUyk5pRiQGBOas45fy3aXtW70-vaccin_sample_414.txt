---Vaccin sample---
Brazilia a înregistrat miercuri 70.574 de noi cazuri de COVID-19 într-o zi, numărul cel mai ridicat de la începutul pandemiei care a făcut peste 183.000 de morţi în ţară, notează AFP.

Precedentul record de contaminări era de 69.074 de cazuri şi data de la 29 iulie.

În 24 de ore, au fost înregistrate 936 de decese, dintr-un total de 183.735 contabilizate din martie, potrivit Ministerului Sănătăţii.

La rândul lor, autorităţile din Sao Paulo au raportat primul caz de reinfectare. Este vorba despre o femeie de 41 de ani care a mai contractat coronavirusul în iunie.

De la începutul lui noiembrie, gigantul sud-american cunoaşte o recrudescenţă a cazurilor şi deceselor care îngrijorează autorităţile medicale în pragul sărbătorilor de sfârşit de an.

Rio de Janeiro, cu cei 17 milioane de locuitori, este statul cu mortalitatea cea mai ridicată: 140 pentru 100.000 de locuitori, faţă de 87 pentru întreaga ţară şi 96 pentru Sao Paulo.

Ministerul brazilian al Sănătăţii a dezvăluit un plan naţional de imunizare şi a anunţat marţi că doreşte să vaccineze "populaţia în general" în cele 16 luni care vor arma aprobării unui vaccin de către autoritatea sanitară braziliană, Anvisa.

Ministerul Sănătăţii vizează imunizarea acel puţin 70% din populaţie, circa 150 de milioane de persoane.

După ce s-a arătat foarte sceptic în privinţa vaccinurilor, preşedintele Braziliei, Jair Bolsonaro, şi-a schimbat tonul miercuri, afirmând că apropiata campanie de imunizare va permite "revenirea ţării la normal".

Jair Bolsonaro a contractat coronavirusul în iulie şi s-a restabilit după aproape trei săptămâni. AGERPRES/(AS - editor: Alic Mîrza, editor online: Andreea Preda)