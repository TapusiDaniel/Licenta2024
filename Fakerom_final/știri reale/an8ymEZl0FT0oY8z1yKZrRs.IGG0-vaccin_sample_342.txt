---Vaccin sample---
SUA, absente de la teledonul mondial organizat luni de Uniunea Europeană pentru a finanţa descoperirea unui vaccin împotriva noului coronavirus, au minimalizat această iniţiativă, calificând-o drept o conferinţă "printre atâtea altele" şi şi-au exprimat hotărârea de a acţiona singure, relatează AFP.

"În calitate de lider mondial în ajutorul străin împotriva COVID-19, salutăm eforturile UE de a atrage promisiuni de contribuţii suplimentare pentru a combate această pandemie", a declarat presei un înalt reprezentant al administraţiei Donald Trump.

"Numeroase programe şi organizaţii care vor fi susţinute în cadrul acestei conferinţe a donatorilor de fonduri primesc deja finanţări şi o susţinere foarte semnificative din partea statului şi a sectorului privat americane", a adăugat el.

Întrebat în mai multe rânduri despre motivele absenţei Washingtonului de la această conferinţă, acest responsabil a evitat constant întrebarea, în cele din urmă minimalizând iniţiativa europeană.

"Susţinem acest efort de finanţare al UE, este un efort de finanţarea printre atâtea altele care sunt în curs", a spus el.

Responsabilul citat a preferat să insiste asupra rolului jucat de americani.

"SUA sunt cu adevărat în fruntea tuturor acestor eforturi internaţionale", în calitate de "cel mai important donator din lume în domeniile sănătăţii şi umanitar", a spus el.

El a dat asigurări că preşedintele Trump, care nu-şi ascunde lipsa de apetit pentru iniţiativele multilaterale, se află în prima linie a coordonării internaţionale împotriva epidemiei.

Preşedinta Comisiei Europene Ursula von der Leyen a fost iniţiatoarea acestui teledon organizat luni la Bruxelles cu scopul declarat de a strânge 7,5 miliarde de euro pentru a finanţarea descoperirea unui vaccin sau a unor tratamente împotriva COVID-19. AGERPRES/(AS - autor: Florin Ştefan, editor: Mariana Ionescu, editor online: Simona Aruştei)