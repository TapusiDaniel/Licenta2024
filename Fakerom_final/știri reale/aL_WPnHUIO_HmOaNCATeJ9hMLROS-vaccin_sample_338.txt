---Vaccin sample---
Organizaţia Mondială a Sănătăţii (OMS) îndeamnă femeile care alăptează să se vaccineze împotriva COVID-19, subliniind că alăptarea este una dintre cele mai eficiente modalităţi de asigurare a sănătăţii, furnizării anticorpilor şi protecţiei împotriva COVID-19 a copilului.

Potrivit OMS, vaccinarea mamei care alăptează "nu prezintă niciun risc" pentru mamă şi sugarul ei.

"Pentru a marca Săptămâna Mondială a Alăptării, 1-7 august, OMS îndeamnă femeile care alăptează să se vaccineze împotriva COVID-19. Alăptarea este una dintre cele mai eficiente modalităţi de asigurare a sănătăţii, furnizării anticorpilor şi protecţiei împotriva COVID-19 a copilului, iar vaccinarea mamei care alăptează nu prezintă niciun risc pentru mamă şi sugarul ei. Alăptarea are multe avantaje pentru mamă şi copil şi trebuie continuată atât în timpul infecţiei COVID-19, cât şi după vaccinarea mamei. Virusul care cauzează COVID-19 nu a fost detectat în laptele matern", se arată într-o informare a CNCAV.

Conform studiilor realizate până în prezent, continuarea alăptării este sigură, cu respectarea măsurilor de precauţie recomandate, "chiar dacă mama se îmbolnăveşte" de COVID-19.

"Mamele care alăptează şi care au primit vaccinul au în lapte anticorpi, care ar putea ajuta la protejarea copiilor lor de infecţia cu virusul SARS-CoV-2", afirmă sursa citată.

Măsurile de precauţie pentru mamele care au contractat virusul sunt:

* respectarea igienei respiratorii în timpul hrănirii copilului, inclusiv purtarea unei măşti de protecţie sau acoperirea gurii şi a nasului 

* spălarea mâinilor cu apă şi săpun timp de 20 de secunde, înainte şi după atingerea copilului 

* curăţarea şi dezinfectarea suprafeţelor atinse în mod regulat. AGERPRES/(AS - autor: Roberto Stan, editor: Florin Marin, editor online: Ada Vîlceanu) 