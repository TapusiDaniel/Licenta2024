Opt tehnicieni au fost deţinuţi timp de câteva zile de locuitorii unui sat peruan care se temeau că aceştia vor instala tehnologia 5G care îi va face să contracteze COVID-19, informează duminică AFP.

Cei opt angajaţi au fost ţinuţi captivi începând de miercuri şi au fost eliberaţi în urma unui acord cu autorităţile, a anunţat sâmbătă poliţia peruană.

"Toţi au fost eliberaţi. Ei spun că au fost deţinuţi în condiţii bune", a declarat pentru AFP Leni Palacios, un reprezentant al poliţiei din regiunea Huancavelica, în Anzii peruvieni. Cazul a început atunci când tehnicienii au venit să repare o componentă a unei antene de telecomunicaţii din provincia Acobamba, la peste 500 de kilometri sud-est de capitala Lima.

Fermierii din satul Chopcca s-au opus reparării antenei şi au cerut eliminarea ei în schimbul eliberării tehnicienilor, a declarat Arieh Rohrstoc, un purtător de cuvânt al companiei de telecomunicaţii Gilat Peru, una din principalele companii în domeniu.

"Locuitorii nu i-au lăsat să intre (în sat) pentru că au susţinut că 5G transmite COVID-19", a explicat situaţia purtătorul de cuvânt al Gilat Peru.

Eliberarea angajaţilor a avut loc după o întâlnire între locuitorii din Chopcca şi o comisie formată din reprezentanţi ai ministerului transporturilor, guvernului regional şi companiei Gilat Peru.

"În cadrul şedinţei a fost semnat un acord pentru eliberarea angajaţilor", a declarat Leni Palacios.

Purtătorul de cuvânt al lui Gilat Peru a negat instalarea 5G de către compania sa. El a menţionat faptul că pe reţelele sociale circulă teorii care stabilesc conexiuni între noua tehnologie 5G şi răspândirea COVID-19.

Provincia Acobamba este situată la aproximativ 3.800 de metri deasupra nivelului mării în regiunea Huancavelica în care s-au înregistrat 635 de cazuri de îmbolnăvire cu noul coronavirus, una din cele mai scăzute rate de contaminare din Peru.

Peru, o ţară cu 33 de milioane de locuitori, este în prezent a doua ţară latino-americană, după Brazilia, care a înregistrat cel mai mare număr de infectări cu noul coronavirus, cu peste 220.700 de cazuri, raportând un bilanţ de peste 6.300 de decese.

Interdicţia de circulaţie pe timpul nopţii continuă să fie în vigoare în Peru, iar graniţele sunt închise din 16 martie. AGERPRES/(AS - autor: Raluca Anghel, editor online: Andreea Preda)