---Vaccin sample---
Mai puţin de un sfert din cadrele medicale de la Unitatea de Primiri Urgenţe (UPU) a Spitalului Judeţean de Urgenţă Mavromati Botoşani şi-au exprimat intenţia de a se vaccina împotriva COVID-19, a declarat, marţi, pentru AGERPRES, medicul coordonator al UPU, Ramona Guraliuc.

Potrivit sursei citate, mai puţin de 30 din cei 160 de angajaţi ai UPU au fost de acord cu vaccinarea, semnând listele transmise către Direcţia de Sănătate Publică a judeţului Botoşani.

"E punctul de vedere al fiecăruia şi nu poţi să obligi un angajat şi eu, cel puţin, nu pot să fac acest lucru. (...) Poate să fie o reţinere de moment şi, ştiu eu, în momentul în care vezi mai multe persoane care s-au vaccinat şi nu se produc efecte adverse vizibile sau lasă o amprentă negativă asupra individului, se creează încrederea. Poate să fie şi o reticenţă la faptul că vaccinul în sine nu determină o imunitate definitivă raportată la virus şi practic tot prin metodele clasice, prin protejare, trebuie să intervii. Eu, la rândul meu, am dreptul să îmi exprim o poziţie intermediară, pentru că nu vreau să influenţez pe nimeni. Nu dau niciun aviz pro, nici contra. Fiecare persoană poate decide pentru ea însăşi dacă acceptă schema de vaccinare", a afirmat Guraliuc.

Reprezentanţii UPU susţin, de asemenea, că un alt factor care a determinat refuzul cadrelor medicale de a se vaccina este acela că multe dintre ele au contactat virusul SARS-CoV-2 şi s-au imunizat.