---Vaccin sample---
Patronatul Producătorilor Industriali de Medicamente din România (PRIMER) face o serie de precizări în contextul apariţiei primului caz de coronavirus în ţara noastră, afirmând că nu există goluri de aprovizionare pentru medicamentele fabricate în România şi nici pericol de scumpire a acestora.
Totodată, PRIMER anunţă că nu există în acest moment un medicament/vaccin care să fie eficient împotriva virusului COVID-19.
Reprezentanţii PRIMER spun că fac aceste precizări „pentru a evita panica şi stocarea inutilă de medicamente” în contextul răspândirii infecţiei cu noul coronavirus.
Potrivit PRIMER, producătorii din ţară pun în circulaţie circa 60% din cutiile de medicamente aflate în farmacii şi spitale.
„Fabricile din ţară au reuşit să se aprovizioneze rapid de la toţi furnizorii cu stocuri suficiente de materie primă care să acopere necesarul de medicamente până în iunie – august 2020. Aşadar, absenţa unor medicamente din piaţă nu este datorată infecţiei cu coronavirus, ci altor probleme punctuale (probleme tehnice, retrageri de medicamente din cauza preţului foarte mic şi a taxei clawback, exporturi paralele etc.) care existau şi înainte de apariţia acestei boli”, precizează sursa citată.
În situaţia în care, totuşi, lipseşte un medicament din farmacii, se recomandă discuţia cu medicul sau farmacistul pentru a se găsi un înlocuitor – 90% din medicamentele uzuale au un înlocuitor, subliniază PRIMER.
Reprezentanţii Patronatului mai arată că preţurile medicamentelor eliberate cu prescripţie medicală sunt reglementate de autorităţi, deci o încercare de scumpire este ilegală şi se sancţionează conform legii.
În plus, reprezentanţii PRIMER s-au angajat să nu scumpească medicamentele eliberate fără prescripţie medicală (OTC) al căror preţ nu este reglementat, tocmai pentru ca utilizatorii lor să poată să se trateze la aceleaşi preţuri de dinainte de apariţia cazului de coronavirus.
În ceea ce priveşte vaccinul împotriva acestui virus, aceştia menţionează că un medicament/ vaccin nu poate apărea mai devreme de 12 luni, pentru că trebuie supus altor teste, foarte riguroase.
„Cu toate acestea, au apărut în spaţiul public informaţii despre o serie de medicamente antivirale şi clorochina care ar putea fi eficiente împotriva COVID-19. PRIMER consideră că achiziţionarea acestor preparate este inutilă în momentul de faţă, iar utilizarea lor, fără sfatul medicului, periculoasă din cauza efectelor secundare şi reacţiilor adverse care pot apărea. Antibioticele nu trebuie de asemenea utilizate sub nicio formă fără sfatul medicului. În plus, atunci când se utilizează preparatele fără prescripţie medicală de tip răceală şi gripă, recomandate pentru tratamentul simptomelor de tip febră, tuse, dureri musculare, dureri în gât, este necesară citirea prospectului sau consultarea medicului sau farmacistului”, informează sursa citată.
Sursa: Agerpres
Sursa Foto: Pexels.com
