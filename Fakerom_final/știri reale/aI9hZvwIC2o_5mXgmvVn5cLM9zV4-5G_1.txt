Marea Britanie va suspenda luni tratatul de extrădare cu Hong Kong, într-o escaladare a disputelor cu China, generate de adoptarea unei legi de securitate în fosta colonie britanică, informează Reuters, citată de Agerpres.
Şeful diplomaţiei britanice Dominic Raab, care a acuzat duminică China de încălcări „grave” ale drepturilor omului, va anunţa suspendarea tratatului în parlament, informează din surse publicaţiile Times şi Daily Telegraph.
Ministerul britanic de externe a refuzat să comenteze.
O astfel de decizie ar reprezenta un alt cui bătut în sicriul a ceea ce fostul prim-ministru David Cameron a definit drept o „epocă de aur” a legăturilor dintre Regatul Unit şi a doua cea mai mare economie a lumii.
Autorităţile britanice s-au declarat consternate de reprimarea revoltelor pro-democratice din Hong Kong şi de percepţia că Beijingul nu ar fi spus tot adevărul despre împrejurările izbucnirii epidemiei noului coronavirus pe teritoriul său, devenită pandemie.
Săptămâna trecută, premierul Boris Johnson a ordonat ca echipamentele Huawei Technologies să fie eliminate complet din reţeaua britanică 5G până la sfârşitul anului 2027.
La rândul său, China acuză Marea Britanie de comportament slugarnic faţă de SUA.
În cursul zilei de duminică, ambasadorul Chinei în Marea Britanie a avertizat că autorităţile chineze vor răspunde dur dacă Londra va încerca să-i sancţioneze oficialii, aşa cum au cerut unii parlamentari ai Partidului Conservator al premierului Boris Johnson.
„Dacă guvernul Regatului Unit merge până acolo încât să impună sancţiuni oricărei persoane din China, China va răspunde cu siguranţă”, a avertizat Liu Xiaoming în cadrul emisiunii Andrew Marr Show al postului BBC.
Dominic Raab a declarat pentru aceeaşi emisiune că nu intenţionează să aducă completări listei de sancţiuni, dar a negat că Marea Britanie ar fi prea slabă pentru a provoca China printr-o astfel de modalitate.
Marea Britanie susţine că noua lege de securitate naţională încalcă acordurile încheiate înainte de predarea Hong Kongului către guvernul de la Beijing în 1997 şi că autorităţile chineze îngrădesc exercitarea libertăţilor care au ajutat Hong Kong să devină unul din marile centre financiare ale lumii.
Oficialii din Hong Kong şi Beijing afirmă însă că legea este esenţială pentru a acoperi punctele slabe ale apărării securităţii naţionale, pe care protestele recente din fosta colonie britanică le-au scos în evidenţă. Totodată, China a avertizat în mod repetat puterile occidentale să înceteze să se mai amestece în treburile interne ale Hong Kongului.
sursa foto: Facebook/ Joshua Wong
