---Vaccin sample---
Unii angajaţi din Spitalul Clinic Judeţean de Urgenţă (SCJU) Sibiu, printre care şi directorul medical, Călin Cipăian, nu s-au întors la domiciliile lor şi preferă să beneficieze în continuare de facilitatea de a locui la hotel, de teamă să nu-i îmbolnăvească cu COVID-19 pe cei de acasă, în special vârstnici.

"Mai există această facilitate (cazarea la hotel sau pensiune n.r.), mai există angajaţi care beneficiază, în special angajaţii care sunt fie contacte epidemiologice cu copiii mici, care nu au simptomatologie, fie contacte epidemiologice cu persoane în vârstă care încă nu s-au vaccinat sau refuză să se vaccineze din motive variate", a precizat, pentru AGERPRES, medicul Călin Cipăian.

Cu toate că este primul medic din judeţ vaccinat împotriva SARS-CoV-2 încă de la finalul lui 2020, directorul medical al SCJU Sibiu, Călin Cipăian, afirmă că alegerea în această perioadă a unui alt loc, nu a propriei locuinţe, este cea mai indicată mai ales dacă acasă există persoane în vârstă, care încă nu au fost imunizate cu cele două doze de vaccin.

"Da, eu încă mai stau (în altă parte decât acasă n.r.) pentru că am contact epidemiologic cu cinci bătrâni, care au luat doar prima doză de vaccinare, cel mai 'tânăr şi sprinţar' în vârstă de 84 de ani şi cel mai puţin sprinţar în vârstă de 88 de ani, cu ajutorul lui Dumnezeu, la primăvară, 89 de ani", a explicat medicul Călin Cipăian.

Potrivit directorului medical, un angajat din spital, care interacţionează cu pacienţii cu COVID-19, chiar dacă este vaccinat şi poartă echipament de protecţie, poate fi un vector de transmitere a bolii.
 