---Vaccin sample---
O comisie consultativă a Centrului pentru Prevenirea şi Controlul Bolilor (CDC) din SUA a recomandat vineri reluarea imunizărilor cu vaccinul pentru Covid-19 al companiei Johnson and Johnson (J&J), afirmând că beneficiile sunt mai mari decât riscurile, transmite CNBC citată de news.ro. 

Recomandarea, care a fost adoptată cu 10 voturi pentru, 4 împotrivă şi o singură abţinere, de către Comsia consultativă a CDC pentru practicile de imunizare, va permite ca autorităţile de reglementare din SUA să ridice suspendarea temporară a utilizări vaccinului dezvoltat de J&J încă din acest weekend. Vaccinul într-o singură doză este un instrument esenţial pentru a duce vaccinurile salvatoare de vieţi în locuri greu accesibile, care ar putea să nu aibă echipamente performante de refrigerare, cum ar fi regiunile tribale, cartierele mai sărace şi comunităţile rurale, precum şi pentru persoanele care nu ar putea să revină pentru o a doua doză, spun oficialii sanitari din SUA. Comisia, un grup extern de experţi care acordă consultanţă CDC, a decis săptămâna trecută să amâne o decizie privind vaccinul, în timp ce oficialii au continuat să investigheze cazurile a şase femei, cu vârste cuprinse între 18 şi 48 de ani, care au dezvoltat o tromboza cerebrală, în combinaţie cu trombocite scăzute în sânge, la aproximativ două săptămâni de la primirea vaccinului. Pe 13 aprilie, Administraţia pentru Medicamente şi Alimente şi CDC au cerut statelor să oprească temporar utilizarea vaccinului pentru Covid-19 al J&J "dintr-o precauţie excesivă", în urma rapoartelor despre cheagurile de sânge rare. La câteva ore de la avertizare, mai mult de o duzină de state, precum şi unele farmacii naţionale au oprit vaccinările cu vaccinul J&J, unele înlocuindu-l fie cu vaccinul de la Pfizer, fie cu cel de la Moderna.