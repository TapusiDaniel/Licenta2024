---Vaccin sample---
Premierul Florin Cîţu consideră că momentul vaccinării primei persoane împotriva COVID-19 în România este unul ”istoric”, ”de referinţă” pentru România în lupta împotriva noului coronavirus.
„Prima persoană vaccinată împotriva COVID-19 în România şi un moment istoric/de referinţă pentru ţara noastră, în lupta împotriva virusului care a răpit prea multe vieţi şi a bulversat întreaga lume! Mihaela Anghel, asistent medical din echipa care a preluat primul pacient confirmat cu SARS-CoV-2 în ţara noastră, a primit şi primul vaccin împotriva COVID-19. După 10 luni de la primul caz de infectare din România, începe lupta prin care ne putem recâştiga viaţa normală. Vaccinarea împotriva COVID-19 începe cu oamenii fără de care sănătatea românilor nu ar mai putea fi asigurată”, scrie Cîţu pe Facebook.
El subliniază că vor fi vaccinuri gratuite pentru toţi cei care doresc să se imunizeze, iar pentru cei care „încă ezită”, specialiştii vin cu informaţii solide, validate ştiinţific, care să-i ajute să ia decizia corectă.
„Vaccinarea este sigură, este voluntară/ neobligatorie şi nu vor fi impuse restricţii pentru cei care nu se vaccinează! Vaccinarea împotriva COVID-19 reprezintă calea cea mai rapidă şi mai sigură de gestionare a pandemiei, de limitare a acesteia. Vaccinarea, împreună cu respectarea măsurilor pentru prevenirea şi combaterea efectelor pandemiei de COVID-19, inclusiv în perioada Crăciunului şi a Anului Nou, ne oferă şansa revenirii la normalitate”, mai spune premierul.
Şeful Executivului reaminteşte că România a primit sâmbătă primele 10.000 de doze de vaccin şi săptămânal va primi în jur de 140.000 de doze.
„România va beneficia de aproximativ 10 milioane de doze de vaccin. Primii paşi din cadrul campaniei de vaccinare s-au desfăşurat ireproşabil până acum şi sunt sigur că această campanie se va derula foarte bine în continuare”, susţine Cîţu.
El aminteşte şi de existenţa platformei naţionale de informare cu privire la vaccinarea împotriva COVID-19 – Rovaccinare: www.vaccinare-covid.gov.ro.
Prima persoană din România care a fost vaccinată împotriva COVID-19 este o asistentă medicală de la Institutul Naţional de Boli Infecţioase „Matei Balş” din Bucureşti.
Mihaela Anghel este asistentă medicală generalistă, membră a echipei medicale care, la data de 27 februarie a acestui an, a preluat primul pacient din România confirmat cu virusul SARS-CoV-2.
Ea a primit prima doză de vaccin, duminică, la ora 9,00, în aplauzele cadrelor medicale de la Institutul Matei Balş din Capitală.
La eveniment a asistat şi noul ministru al Sănătăţii, Vlad Voiculescu.
Campania de vaccinare anti-COVID demarează duminică, fiind vizat, în prima fază, personalul medico-sanitar din toate cele 10 spitale de boli infecţioase aflate în prima linie în lupta împotriva noului coronavirus.
Acestea sunt:
* Institutul Naţional de Boli Infecţioase „Matei Balş” Bucureşti
* Spitalul Clinic de Boli Infecţioase din Braşov
* Spitalul Clinic de Boli Infecţioase „Dr. Victor Babeş” Bucureşti, inclusiv secţia externă modulară Pipera
* Spitalul Clinic de Boli Infecţioase Cluj-Napoca
* Spitalul Clinic de Boli Infecţioase Constanţa
* Spitalul Clinic de Boli Infecţioase şi Pneumoftiziologie „Victor Babeş” Craiova
* Spitalul Clinic de Boli Infecţioase Iaşi
* Spitalul de Pneumoftiziologie „Dr. Nicolae Ruşdea” Baia Mare
* Spitalul Judeţean de Urgenţă „Sfântul Ioan cel Nou” din Suceava
* Spitalul Clinic de Boli Infecţioase şi Pneumoftiziologie „Dr. Victor Babeş” Timişoara, inclusiv secţia exterioară a acestui spital – secţia clinică de recuperare cardiovasculară din cadrul Institutului de Boli Cardiovasculare Timişoara.
sursa: Agerpres.ro, sursa foto: Guvernul României
