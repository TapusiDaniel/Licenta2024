---Vaccin sample---
Italia a administrat 40,5 milioane de doze de vaccinuri anti-COVID-19, iar 25,1% din populaţia sa în vârstă de peste 12 ani este de acum vaccinată cu schemă completă împotriva noului coronavirus, potrivit unui bilanţ oficial publicat vineri, informează AFP.
Publicarea acestui raport s-a produs în contextul unui recul continuu al pandemiei de COVID-19: joi, Italia a înregistrat 2.079 de cazuri noi. Potrivit unui studiu realizat de Fundaţia Gimbe, specializată în chestiuni de sănătate publică, spitalizările provocate de COVID-19 au scăzut în Italia cu 84% în raport cu începutul lunii aprilie.
În urma acestei ameliorări a situaţiei epidemiologice, Guvernul de la Roma a ridicat progresiv restricţiile anti-COVID-19. Ora la care intră în vigoare interdicţia de circulaţie pe timpul nopţii a fost mutată de la 23:00 la 24:00 începând de luni, iar această interdicţie va fi complet eliminată începând din data de 21 iunie.
Barurile şi restaurantele italiene pot să primească din nou clienţi în interior de la 1 iunie.
Italia, prima ţară europeană care a fost grav afectată de pandemie, a înregistrat o mortalitate record în 2020: 100.000 de morţi în plus faţă de media din ultimii cinci ani, ceea ce corespunde unei mortalităţi în creştere cu 9%, potrivit unui raport întocmit de Institutul Naţional de Statistică (ISTAT) din Italia, publicat joi.
În 15 luni, maladia COVID-19 a redus cu 1,4 ani speranţa de viaţă a bărbaţilor italieni şi cu un an speranţa de viaţă a femeilor italiene, înregistrând un vârf al acestei scăderi – 2,3 ani – la bărbaţii din Lombardia, o regiune din nordul ţării în care se află şi Milano, deosebit de afectată de noul coronavirus.
De la începutul pandemiei, Italia a înregistrat oficial un total de 4,23 de milioane de cazuri, inclusiv 126.523 de decese asociate maladiei COVID-19.
Sursa: Agerpres
