---Vaccin sample---
Reprezentanţii Teatrul Bolşoi din Moscova au anunţat marţi că au decis să anuleze turneul internaţional al acestei instituţii din stagiunea 2021-2022 din cauza pandemiei de coronavirus, dar vor menţine totuşi mai multe producţii internaţionale cu participarea unor artişti din străinătate, informează AFP.
"Toate turneele prevăzute pentru acest sezon au fost anulate până în martie 2022", a declarat directorul teatrului moscovit, Vladimir Urin, cu ocazia prezentării noii stagiuni anuale, citat de agenţia de presă Interfax.
"În ceea ce priveşte primele turnee pe care le prevedem după aceea, nu ştim deocamdată dacă ele vor avea loc, pentru că apar tot mai multe voci care afirmă că ţările străine nu vor accepta cu adevărat vaccinurile noastre şi nu ne vor accepta (pe teritoriile lor, n.r.) dacă suntem imunizaţi cu un astfel de vaccin", a precizat el.
Pentru sezonul în curs, "toate planurile pe care le aveam, le-am realizat", a adăugat Vladimir Urin, recunoscând totuşi că perioada recentă a fost dificilă pentru teatrul moscovit, atât pe plan financiar, cât şi din punct de vedere uman.
În perioada de maximă intensitate a celui de-al doilea val al pandemiei, în noiembrie 2020, 150 de persoane care lucrau la Teatrul Bolşoi s-au îmbolnăvit după ce au fost infectate cu noul coronavirus.
În pofida anulării spectacolelor din străinătate, Teatrul Bolşoi va continua să monteze la Moscova mai multe producţii cu participare străină, precum opera "Ariodante" de Handel, regizată de americanul David Alden şi italianul Gianluca Capuano, precum şi spectacolul "Lohengrin" de Wagner, realizat în cooperare cu Opera Metropolitan din New York, produs de canadianul Francois Girard şi regizat de germano-americanul Evan Rogister.
În această stagiune, au putut fi văzute spectacolele "Salomeea", de Richard Strauss, montat în colaborare cu Opera Metropolitană din New York, precum şi baletul "Orlando", cu o coregrafie semnată de germanul Christian Spuck de la Baletul din Zurich.
Ajuns la Moscova în toamna anului trecut pentru a pregăti acel spectacol, Christian Spuck a contractat maladia COVID-19 şi a petrecut două săptămâni în carantină.
"Este un sentiment bizar, atunci când ajungi aici venind din Europa, vezi că există mai multă libertate aici, că poţi să faci chiar şi o producţie atât de mare precum aceasta", a declarat el pentru AFP cu ocazia premierei baletului "Orlando", care a avut loc la sfârşitul lunii martie.
După impunerea unei carantine naţionale în primăvara anului 2020, Rusia a decis să nu adopte încă o dată o astfel de măsură, dorind astfel să îşi protejeze economia, care era deja fragilă.
Sălile de spectacole au obţinut permisiunea de a se redeschide la jumătatea lunii august, însă unele dintre ele au decis să se redeschidă mai târziu, pentru ca artiştii să poată să se pregătească pentru noile reprezentaţii. Teatrul Bolşoi s-a redeschis abia la jumătatea lunii septembrie.
În prezent, capacitatea de primire a Teatrului Bolşoi este limitată la 50%, fiind însoţită de obligativitatea purtării măştilor sanitare şi de normele de distanţare socială, care sunt însă puţin respectate. AGERPRES/(AS - autor: Florin Bădescu, editor: Codruţ Bălu, editor online: Anda Badea)