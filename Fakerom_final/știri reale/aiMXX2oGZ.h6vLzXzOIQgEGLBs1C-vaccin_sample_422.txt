---Vaccin sample---
Vaccinul împotriva coronavirusului produs de compania americană Moderna a primit aprobarea din partea Agenţiei italiene pentru medicamente (Aifa) pentru a fi folosit pe copiii cu vârste între 12 şi 17 ani în Italia, transmite miercuri DPA.

Astfel, responsabilii italieni au acceptat decizia anunţată săptămâna trecută de Agenţia Europeană pentru Medicamente (EMA), deschizând calea pentru folosirea acestui vaccin pentru grupa de vârstă 12 - 17 ani. Aifa a menţionat că datele publicate de EMA arată că vaccinul este sigur şi eficient pentru această grupă de vârstă.

Unele ţări ezită să aprobe folosirea acestui medicament pentru copii şi adolescenţi, iar alte ţări au permis doar folosirea sa pentru pacienţii din grupurile de risc, notează DPA.

Ministerul Sănătăţii de la Roma a anunţat miercuri că aproximativ 57% din populaţia de peste 12 ani a Italiei este vaccinată complet împotriva coronavirusului. Marţi, autorităţile italiene au raportat 4.500 de noi infecţii şi 24 de decese în ultimele 24 de ore.AGERPRES/(AS - autor: Codruţ Bălu, editor: Mariana Ionescu, editor online: Ada Vîlceanu) 