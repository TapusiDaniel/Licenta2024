Rapper-ul Kanye West nu-l mai sprijină pe Donald Trump și își anunță candidatura pentru președinția Statelor Unite, într-un interviu pentru Forbes. Artistul nu a făcut niciun pas concret în această direcție și pune totul în seama lui Dumnezeu.
„Aș candida din partea Republicanilor, dacă nu ar fi Trump candidatul lor. Dar pentru că Trump e candidatul lor, o să candidez independent”, a declarat el pentru Forbes.
În privința șanselor sale de a câștiga, rapper-ul lasă totul în sema lui Dumnezeu.
„Să vedem dacă voi fi desemnat președinte în 2020 sau în 2024 - pentru că Dumnezeu desemnează președintele. Daca voi câștiga anul acesta, e voința lui Dumnezeu. Dacă voi câștiga în 2024, e voința lui Dumnezeu”, a mai spus West.
Tot Dumnezeu este cel care l-a convins să candideze: „Dumnezeu mi-a deschis ochii și a spus că este timpul (să candidez - n.r.)”.
Sloganul lui va fi „YES” (DA).
Rapper-ul nu are un program politic definit, iar politica externă o pune în plan secund: „Mă concentrez să protejez America mai întâi, cu armata noastră măreață. Să ne concentrăm asupra noastră întâi”.
Kanye, care spune că a fost bolnav de Covid-19 în februarie, nu crede în vaccinuri.
„Atât de mulți copii sunt vaccinați și paralizează... Așa că sunt extrem de precaut când aud că vor învinge coronavirusul cu un vaccin. Acesta este semnul diavolului. Vor să pună cip-uri în noi, vor să ne facă tot felul de lucruri, să nu mai putem ajunge în Rai”.
Totuși, Kanye West nu a făcut niciun pas concret pentru o eventuală candidatură, nu are echipă și program. El respinge însă ipoteza că toată această mișcare este doar o „cascadorie” pentru a-și atrage publicitate acum, în pragul lansării unui nou album.
Editor: B.P.
