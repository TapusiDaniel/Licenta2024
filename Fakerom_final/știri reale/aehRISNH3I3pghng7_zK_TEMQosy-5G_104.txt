România lucrează "intens" la definitivarea unui Plan naţional de redresare şi rezilienţă, cu reforme şi investiţii care să întărească potenţialul de creştere economică şi să sprijine în mod adecvat tranziţia verde şi cea digitală, a afirmat, miercuri, preşedintele Klaus Iohannis, într-un mesaj transmis la evenimentul Go Tech World 2020.

"Acest an, puternic marcat de pandemia de COVID-19 şi de schimbări decisive în plan politic, este unul important din perspectiva direcţiilor de dezvoltare pentru următorul deceniu. Astăzi, poate mai mult decât oricând, avem nevoie de o abordare vizionară şi sustenabilă, ale cărei efecte pozitive să depăşească gestionarea punctuală a unor crize, să treacă dincolo de ciclurile electorale şi să aducă beneficii nu doar generaţiei actuale, ci şi celor viitoare", a subliniat Iohannis.

Potrivit şefului statului, direcţiile globale de dezvoltare necesită accelerarea digitalizării în economie şi în administraţie, fiind necesară "o regândire de fond a modului în care reţelele şi conectivitatea, accesul la date şi informaţii, precum şi competenţele digitale de bază şi cele avansate pot susţine economiile şi societăţile".

"Continuarea activităţilor economice, accesul la educaţie şi la serviciile esenţiale sau conectarea experţilor în reţele profesionale dedicate schimbului de informaţii şi cooperării au devenit o prioritate pentru aproape toate ţările lumii. La fel şi promovarea implementării şi adoptarea la scară largă a unor tehnologii digitale esenţiale, inteligenţa artificială şi instrumentele de ultimă generaţie din sfera securităţii cibernetice. Lumea se schimbă, iar România se schimbă şi ea", a arătat preşedintele Iohannis.

El a menţionat că, prin acordarea pentru IT&C a unui procent care se apropie de 7% din PIB, acest sector devine unul dintre motoarele importante ale dezvoltării ţării noastre.

"Există deja planuri concrete de investiţii, publice şi private, în dezvoltarea de competenţe digitale şi stimularea antreprenoriatului tehnologic. Infrastructura digitală va putea valorifica, în curând, avantajele tehnologiilor 5G. Pentru a continua pe acest drum, este important să fie menţinute şi consolidate realizările de până în prezent şi să se investească mai mult şi mai bine în cercetare, inovare, proiecte pilot, prototipuri şi start-up-uri, în general", a adăugat şeful statului.

Preşedintele a menţionat că, "după 30 de ani, în România a venit timpul ca digitalizarea IMM-urilor şi a administraţiei, o infrastructură performantă de comunicaţii şi hărţi de servicii digitale funcţionale să se dezvolte, în parteneriat cu mediul de afaceri, cu universităţile şi cu mediul asociativ".

"România lucrează intens în acest zile la definitivarea unui Plan Naţional de Redresare şi Rezilienţă, cu reforme şi investiţii care să întărească potenţialul de creştere economică şi să sprijine în mod adecvat tranziţia verde şi cea digitală. Mă voi implica în acest demers şi voi susţine iniţiativele constructive, capabile să conducă la o evoluţie tehnologică sustenabilă şi incluzivă. Crearea unui consens cu privire la o Românie cu adevărat digitală este începutul unui nou drum către o Românie normală", a conchis şeful statului. AGERPRES/(AS - autor: Alina Novăceanu, editor: Claudia Stănescu, editor online: Irina Giurgiu)