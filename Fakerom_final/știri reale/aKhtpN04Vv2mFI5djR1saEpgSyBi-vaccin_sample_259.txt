---Vaccin sample---
Doctorul Andrei Manta, coordonatorul centrului de vaccinare din Rădăuți, dezminte, după amenda de 5.000 de lei, că la centru s-au vaccinat oameni peste rând. Medicul confirmă că, după amendă, a aruncat dozele de vaccin rămase, potrivit Mediafax. 
Întrebat, joi seară, la Digi24, cum explică faptul că a aruncat dozele de vaccin pe care le mai avea, Andrei Manta a răspuns: "Au intervenit frustrări pentru că am primit acea amendă și pentru că nu am reușit să îmi fac datoria civică morală față de vaccinarea populației".

 "Aveam doi programați la poarta spitalului și restul veniseră cu programări din alte zile care nu au putut veni să se vaccineze când au fost vaccinați. Aveam mai multe variante: puteam să le fac doar celor programați vaccinul și restul dozelor să îl casez, puteam să îi amân pe toți pe altă zi - lucru care ar fi însemnat din nou o ilegalitate, cu ghilimelele de rigoare, pentru că toți pacienții care se programează în ziua respectivă și vin în altă zi sunt considerați a fi neprogramați - sau puteam să fac dozele de vaccin, deci 6 doze de vaccin, la cei programați și la alții dintre cei care așteptau. Era final de program, mai erau șapte pacienți afară, și datorită lucrurilor care mi s-au întâmplat am distrus vaccinurile", a declarat medicul. 
 Întrebat ce le-a spus oamenilor, Andrei Manta a răspuns că i-a îndemnat să vină în altă zi sau să se programeze pe platformă: "Asta am făcut pentru că asta mi s-a imputat".
 În opinia medicului, lucrurile se pot rezolva la nivel de instituții: "Să ajungem la un consens, inclusiv Ministerul Sănătății, să încercăm să înțelegem că din 10 pacienți care vin la vaccinare mulți nu pot să stea la rând pentru că fluxul de pacienți pe acele ore pe care le petrecem în centrul de vaccinare nu au cum să rămână atât de mult timp acolo, pot avea programare la medic, serviciu și de multe ori ne întreabă ce fac cu ei pentru că nu mai pot să rămână. Noi le spunem să vină a doua zi". 
 Când a fost întrebat despre reproșul potrivit căruia a vaccinat 563 de oameni în afara rândului, medicul a spus: "Dezmint. Sunt pacienți care au fost programați cu zile în urmă și nu au putut veni, sunt pacienți din spital care s-au răzgândit din etapa 1, atunci nu au dorit să se vaccineze și au venit acum, în etapa a doua, sunt pacienți pe care i-am vaccinat ca să nu aruncăm din doze". 
 Medicul a negat inclusiv faptul că a făcut un fel de mobilizare în comunitate chemând oamenii să se vaccineze.
 În ce privește acțiunile viitoare, Andrei Manta a declarat că merge mai departe și așteaptă ca autoritățile "să recurgă la măsuri de mai bună coordonare între instituții, pentru că de multe ori am observat foarte multe scăpări. Ca exemplu avem lista nominală de pacienți trimisă de DSP azi dimineață și avem pacienți care fac dovada programării și prezintă acea dovadă, dar nu se regăsesc pe liste".
 Peste 560 de persoane s-ar fi vaccinat împotriva COVID-19 la centrul de vaccinare de la Spitalul din Rădăuți, deși erau eligibile pentru etapa a III-a. În urma unui control făcut la cererea Ministerului Sănătății, medicul coordonator a fost amendat cu 5.000 de lei. 
 "La momentul controlului, inspectorii DSP Suceava au constatat că persoanele venite pentru imunizare în centrul de vaccinare nu erau verificate în aplicația Rovaccinare pe baza CNP-ului si nici în listele de pacienți programați pentru ziua în curs. Listele cu pacienți pentru ziua în curs erau trimise pe whatsapp de către medicul coordonator din DSP către directorul medical al spitalului și redirecționate mai apoi de acesta personalului care asigură paza centrului pentru a permite accesul în unitate a pacienților programați. În centrul de vaccinare pacienții au fost primiți în baza programărilor printate sau mesajelor sms, iar în cazul pacienților programați de medicul de familie, pe baza declarației acestora", arăta Ministerul Sănătății într-un comunicat de presă transmis joi.