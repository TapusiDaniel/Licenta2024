Săteni din Bolivia au distrus luni mai multe antene de telecomunicaţii, potrivit presei locale, fiind convinşi că ele aparţineau tehnologiei 5G, asociată în mod eronat cu transmiterea maladiei COVID-19 de către adepţii teoriilor conspiraţiei, informează AFP.

Bolivia nu dispune de tehnologie 5G.

Ministrul de Interne, Arturo Murillo, a declarat pe Twitter că susţinătorii Mişcării pentru socialism, partidul fostului preşedinte Evo Morales, "distrug antene în San Juan, Ichilo şi Yapacani", în estul ţării.

În Yapacani, localitate situată în apropiere de oraşul Santa Cruz, patru turnuri de comunicaţi au fost distruse. Poliţia a fost copleşită de manifestanţi, însă nu s-au produs alte incidente majore.

"Am fost copleşiţi. Această atitudine se învecinează cu atacul terorist", a declarat şeful Poliţiei locale, Franklin Villazon, citat de cotidianul El Deber din Santa Cruz.

Potrivit aceluiaşi cotidian, locuitorii din Yapacani au manifestat pentru a cere primarului să dezasambleze antenele de telecomunicaţii, temându-se de tehnologia 5G, care, potrivit convingerilor lor, este susceptibilă să transmită COVID-19.

După acele incidente, Autoritatea de control pentru telecomunicaţii (ATT) a publicat un comunicat în care a reamintit că această tehnologie nu este disponibilă în Bolivia şi a dat asigurări precizând că nu este asociată cu noul coronavirus.

"Ţara noastră are antene echipate cu tehnologii 2G, 3G şi 4G. Afirmaţiile care asociază tehnologia 5G şi răspândirea COVID-19 nu au niciun fundament ştiinţific", se afirmă în comunicatul publicat de ATT.

Săptămâna trecută, o antenă de telecomunicaţii a fost distrusă în departamentul Cochabamba, guvernul bolivian denunţând atunci "un atac terorist".

Bolivia a raportat până în prezent peste 19.000 de cazuri de infectare cu SARS-CoV-2 şi 632 de decese asociate maladiei COVID-19. AGERPRES/(AS - autor: Florin Bădescu  editor: Mihaela Nicolaescu, editor online: Anda Badea)