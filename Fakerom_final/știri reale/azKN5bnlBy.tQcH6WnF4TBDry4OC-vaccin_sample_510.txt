---Vaccin sample---
Ministrul Sănătăţii, Vlad Voiculescu, a anunţat vineri că medicii de familie vor fi plătiţi cu cel puţin 30 de lei pentru fiecare pacient pe care îl programează pentru vaccinarea anti-COVID, cei imunizaţi urmând să fie supravegheaţi de medicul de familie şi ulterior.

"Am stabilit o formă de remunerare a celor mai importanţi vectori de comunicare şi de convingere a românilor în perioada următoare, şi anume medicii de familie. Ne bazăm pe ei să vorbească cu oamenii, să îi informeze, să le stea la dispoziţie pentru orice informaţie au nevoie. (...) Pentru perioada următoare ne bazăm pe medicii de familie să informeze, să programeze în platforma de programare pacienţii pe care îi au pe listă şi să se asigure că ei vin la vaccinare şi că le stau la dispoziţie şi după vaccinare pentru orice reacţii adverse. (...) În perioada următoare, muncă suplimentară, vorbim de programare, de informare şi monitorizarea pacienţilor. Această plată despre care vorbesc va fi de 30 de lei pentru fiecare pacient pentru acest serviciu acolo unde medicul de familie îl programează pe pacient, merge pacientul şi se vaccinează şi unde toate lucrurile se petrec în regulă", a spus Voiculescu într-o conferinţă de presă la Palatul Victoria.