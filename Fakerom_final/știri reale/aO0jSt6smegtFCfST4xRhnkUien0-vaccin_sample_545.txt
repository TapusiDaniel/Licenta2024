---Vaccin sample---
Patriarhia Română a trimis tuturor ierarhilor Bisericii Ortodoxe broșura informativă ”Vaccinarea împotriva COVID-19 în România – Gratuită, Voluntară, Sigură”, document emis de Comitetul național de coordonare a activităților privind vaccinarea, potrivit unui comunicat al patriarhiei.
Comitetul național este un organism interministerial coordonat de premierul României. Broșura a fost trimisă tuturor cultelor religioase din România.
”Acest material informativ a fost transmis în această perioadă tuturor ierarhilor din Patriarhia Română. În acest sens, nu în altul, Biserica se implică în absolut firescul demers de informare a clericilor și credincioșilor ei cu privire la această vaccinare. Opțiunea pentru vaccinarea cu actualul vaccin anti-Covid trebuie să se configureze pentru fiecare dintre noi în cadrul limpede al unei serioase, substanțiale informări, nu dezinformări, evitându-se astfel zona speculațiilor excesive și a extremelor. Doar cineva bine informat din surse sigure, credibile, validate instituțional, poate lua o decizie adecvată, menită să îi protejeze sănătatea personală și pe a celor din jur”, arată Patriarhia Română în comunicatul citat.
Foto: Patriarhul Daniel (Sursa: Basilica.ro)
