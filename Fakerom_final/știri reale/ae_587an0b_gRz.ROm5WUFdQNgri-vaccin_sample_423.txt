---Vaccin sample---
Grecia se aşteaptă ca sosirile de turişti din acest an să ajungă la jumătatea nivelului înregistrat în 2019, a anunţat vineri un purtător de cuvânt al Guvernului elen, Aristotelia Peloni, după ce ţara s-a confruntat în 2020 cu cel mai slab sezon turistic din ultimele decenii, transmite Reuters.
În 2019, Grecia a înregistrat un an record cu peste 33 milioane de vizitatori, iar în 2020 doar şapte milioane. Veniturile Greciei din turism s-au situat anul trecut la patru miliarde de euro, faţă de 18 miliarde de euro în 2019, din cauza restricţiilor de călătorie globale. În aceste condiţii, PIB-ul Greciei a suferit o contracţie de 8% anul trecut.
"Ne putem aştepta la un trafic de 50% faţă de nivelul din 2019", a declarat Aristotelia Peloni pentru site-ul newsbomb.gr. Oficialul a adăugat că semnele timpurii privind sosirile sunt pozitive deşi încă există unele restricţii de călătorie în Europa.
În 14 mai, Grecia şi-a deschis în mod oficial sectorul turistic în speranţa de a salva sezonul estival. Au fost ridicate restricţiile şi au fost redeschise muzeele şi faimoasele bijuterii arheologice, inclusiv vechea Acropolă din Atena. Aceasta după ce, la începutul lunii mai, Grecia a redeschis restaurantele după o pauză de şase luni. Turiştii străini vor putea să viziteze Grecia cu condiţia să fie vaccinaţi sau să prezinte un rezultat negativ la un test COVID-19.
Grecia a propus un certificat de vaccinare valabil la nivelul întregii Uniuni Europene, pentru a uşura călătoriile, afectate de pandemie, în condiţiile în care sectorul turistic este responsabil pentru 20% din PIB-ul Greciei şi asigură locuri de muncă pentru una din cinci persoane. Parlamentul European şi statele UE au ajuns joi la un acord asupra certificatului sanitar european pentru COVID-19, menit să faciliteze călătoriile în interiorul blocului comunitar în condiţii de pandemie.
Documentul, denumit ''certificat verde digital'' european, trebuie să ateste că titularul său a fost vaccinat anti-COVID-19 sau are un test negativ recent ori este imunizat după o infecţie cu noul coronavirus.
Sectorul turismului din Grecia, grav afectat de criza sanitară, este crucial pentru economia ţării, în condiţiile în care este responsabil pentru aproximativ 20% din Produsul Intern Brut, iar în acest domeniu lucrează unul din cinci angajaţi. AGERPRES/(AS - editor: Mihaela Dicu, editor: Andreea Marinescu, editor online: Irina Giurgiu)