---Vaccin sample---
Aproximativ 250.000 de seringi şi 100.000 de ace pentru vaccinarea împotriva COVID au fost aduse sâmbătă în România din Qatar cu o aeronavă C-27J Spartan a Forţelor Aeriene Române.

Potrivit Ministerului Apărării Naționale, o aeronavă C-27J Spartan a Forţelor Aeriene Române a adus sâmbătă materiale sanitare din Qatar necesare campaniei de vaccinare, constând în aproximativ 250.000 de seringi şi 100.000 de ace. 
Materialele au fost achiziţionate de statul român prin Oficiul Naţional de Achiziţii Centralizate şi Inspectoratul General pentru Situaţii de Urgenţă, precizează MApN.
Seringile aduse sâmbătă în România fac parte dintr-un prim lot de 10 milioane pe care Guvernul anunța în noiembrie că le va cumpăra pentru campania de vaccinare. Atunci, Guvernul a adoptat o ordonanţă de urgenţă privind achiziţia de materiale sanitare şi echipamente a căror valoare era estimată la 67 de milioane de euro, anunţat secretarul de stat în MAI Raed Arafat. Printre altele, ar fi urmat să fie cumpărate 1.500 de ventilatoare pentru ventilaţie noninvazivă, 3 milioane de teste rapide pentru coronavirus şi 10 milioane de seringi pentru vaccinarea împotriva COVID.