---Vaccin sample---
Şeful Pentagonului, Christopher Miller, a fost printre primii americani care s-au vaccinat luni împotriva COVID-19 şi a primit vaccinul în faţa camerelor de filmat pentru a încuraja publicul să facă acelaşi lucru, informează AFP, citat de Agerpres. Ministrul interimar al apărării a fost filmat în timp ce era vaccinat la spitalul militar Walter Reed dintr-o suburbie a Washingtonului. "Asta e tot!? Păi, chiar nu doare deloc!", a glumit şeful Pentagonului, Christopher Miller, în timp ce era vaccinat.

SUA au depăşit pragul de 300.000 de persoane care au decedat ca urmare a bolii provocate de noul coronavirus.Pentagonul a anunţat săptămâna trecută că deşi primele doze ale vaccinului sunt destinate în primul rând personalului medical militar, ministrul şi ofiţerii de rang înalt ai armatei americane se vor oferi voluntari pentru a fi vaccinaţi, într-un mod cât mai public, pentru a transmite mesajul eficacităţii şi siguranţei vaccinului.Pe lângă Christopher Miller, adjunctul său, David Norquist, şeful statului major Mark Milley, precum şi toţi generalii din statul major urmează să fie vaccinaţi.Această campanie de vaccinare, cea mai mare din istoria SUA, vizează iniţial persoanele cele mai expuse infectării: îngrijitorii medicali şi cei care locuiesc în căminele de bătrâni.Aproximativ trei milioane de doze urmează să fie distribuite până miercuri. Intenţia este aceea de a vaccina aproximativ 20 de milioane de americani până la sfârşitul lunii decembrie şi 100 de milioane până la sfârşitul lunii martie 2021.