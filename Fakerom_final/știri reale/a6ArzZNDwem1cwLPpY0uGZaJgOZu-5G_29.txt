Mathias Döpfner, directorul executiv al Axel Springer – cel mai mare și mai influent grup media din UE, a publicat un editorial extrem de dur la adresa Chinei, în care a ridicat problema spinoasă a alianțelor strategice ale Germaniei și Uniunii Europene.
Plecând de la comportamentul Chinei atât în economie, cât și în timpul gestionării pandemiei de coronavirus, Mathias Döpfner arată în editorialul publicat în Die Welt și Business Insider că decizia UE trebuie luată rapid: are de ales între o alianță de valori cu democrație imperfectă, dar bazată pe libertate și transparență (SUA) și o dictatură perfectă (China).
”Să permitem capitalismului de stat al unei puteri totalitare globale să continue să se infiltreze și să preia industrii-cheie din UE, precum banking (Deutsche Bank), auto (Daimler, Volvo), robotică (Kuka) și huburi de transport (Portul Pireu)?”, se întreabă retoric CEO-ul grupului Axel Springer, care denunță cedarea unor active-cheie din industria europeană către companiile chineze de stat.
”Dacă nu reușim să impunem principiul reciprocității – adică China poate face în UE doar ceea ce UE poate face în China – atunci Europa va avea o soartă similară cu a Africii, care e pe cale să devină o colonie chineză”, scrie Mathias Döpfner (foto stânga / Die Welt).
Șeful grupului media face o trecere în revistă a deciziilor corecte luate de președintele Donald Trump în relația cu China, a manifestărilor dictatoriale din China – despre care arată că a pus la punct un sistem de supraveghere a indivizilor mai dur decât cele ale KGB și STASI – și arată că e momentul ca UE și Germania să se înscrie pe același curs.
”America a decis să urmeze politica decuplării de China. Dacă UE nu vrea să își vadă libertățile subminate de Beijing, trebuie să decidă rapid cu care dintre cele două țări vrea să se alieze. Dacă Germania decide să își dezvolte rețeaua 5G cu Huawei, decizia va pune o mare presiune pe reșația trans-atlantică. Va fi un punct de inflexiune, pentru că America nu va mai putea avea încredere în Germania”, mai scrie Mathias Döpfner.
”În cele din urmă, alegerea e destul de simplă. Ce fel de viitor vrem pentru Europa? O alianță cu o democrație imperfectă sau cu o dictatură perfectă? Ar trebui să fie o decizie ușor de luat. E mai mult decât despre bani. E despre libertate, despre valoarea înscrisă în Articolul 1 al Constituției Germaniei, cel mai măreț termen care a existat vreodată: demnitatea umană”, își încheie Mathias Döpfner pledoaria pentru o alianță a Europei cu SUA.
Foto: Donald Trump și Xi Jingping / Facebook
