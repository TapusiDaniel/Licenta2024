---Vaccin sample---
​Agenţia Naţională de Supraveghere Sanitară (ANVISA) din Brazilia a aprobat duminică utilizarea de urgenţă a două vaccinuri împotriva COVID-19 - britanic, AstraZeneca şi chinez, CoronaVac - primele care au primit undă verde în Brazilia, unde pandemia a provocat deja moartea a aproape 210.000 de persoane, relatează AFP, potrivit Agerpres.

Autorizaţia anunţată de ANVISA a permis lansarea campaniei de vaccinare în Brazilia. Iniţial va fi folosit vaccinul CoronaVac, produs de compania chineză Sinovac în colaborare cu institutul brazilian Butantan, singurul vaccin disponibil în prezent în ţară.

O asistentă medicală în vârstă de 54 de ani din Sao Paulo a fost duminică prima persoană vaccinată împotriva COVID-19 în Brazilia, în prezenţa guvernatorului Sao Paulo, Joao Doria, care se prezintă drept rivalul preşedintelui brazilian Jair Bolsonaro.

Peste 100 de persoane au fost vaccinate duminică în acelaşi spital, a anunţat guvernul din Sao Paulo.

"O strategie de marketing", a reacţionat guvernul brazilian, care a declarat că campania naţională de vaccinare va începe oficial miercuri, 20 ianuarie.

Ministrul Sănătăţii, Eduardo Pazuello, a declarat că orice iniţiativă "în afara" programului guvernamental "este în contradicţie cu legea" deoarece "ignoră egalitatea între state şi între toţi brazilienii".

El a afirmat că cele şase milioane de doze de vaccin CoronaVac vor începe să fie distribuite luni între cele 27 de state braziliene.

Vor fi vaccinaţi cu prioritate personalul medical, persoanele de peste 75 de ani şi cele de peste 60 de ani care trăiesc în căminele pentru bătrâni, precum şi populaţia indigenă.

Al doilea vaccin autorizat este cel dezvoltat de AstraZeneca şi Oxford, produs în Mumbai de laboratorul Serum în parteneriat cu Fundaţia Fiocruz a Ministerului Sănătăţii din Brazilia.