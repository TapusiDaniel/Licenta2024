---Vaccin sample---
Ministrul Sănătății reacționează în scandalul datelor din registrul national pentru vaccinare, accesate de consilierul onorific din minister, Ștefan Voinea. În acest caz premierul Cîțu a trimis Corpul de control pentru a verifica dacă accesarea datelor a fost făcută legal. Fostul ministru al Sănătății, Nelu Tătaru, a declarat marți că un consilier onorific nu ar avea acest drept și că Vlad Voiculescu ar putea fi audiat în Parlament.
„Evident că i-am dat voie. A fost una dintre atribuțiile sale. Evident că de asta se ocupa. Avea dreptul legal să acceseze datele. Nu vorbim despre date secrete. Nu sunt date clasificate. Ministerul Sănătății a făcut solicitare la INSP. Lucrurile sunt cât se pote de clare. Accesul este al ministerului Sănătății, nu al unei persoane sau alta”, a declarat ministrul Sănătății.
Întrebat dacă va demisiona în cazul în care Corpul de control al premierului va sesiza DIICOT pentru accesarea datelor, Voiculescu a spus: „Dacă cineva a făcut ceva greșit trebuie să răspundă pentru asta.”
Fostul ministru al Sănătății, Nelu Tătaru, a declarat marți că un consilier onorific nu poate avea acces la parole care aparţin unui secretar de stat, pentru că un astfel de consilier „are alte atribuţii” şi „nu are o fişă de post”.
Acesta a mai spus că după analiza Corpului de control al premierului pe tema publicării datelor despre testări şi vaccinări se va decide dacă ministrul Sănătăţii, Vlad Voiculescu, va fi chemat la audieri în Parlament pe acest subiect.
În registrul electronic de vaccinare sunt publicate date cu caracter personal privind toate vaccinările, inclusiv cea anti-COVID.
Editor :  R.K.
