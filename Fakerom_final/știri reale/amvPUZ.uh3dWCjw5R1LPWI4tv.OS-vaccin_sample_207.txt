---Vaccin sample---
Liderul unui partid de centru-dreapta din coaliţia guvernamentală slovacă a premierului conservator Igor Matovic şi-a oficializat luni demisia din funcţia de vicepremier şi de ministru al economiei, în încercarea de a soluţiona o criză guvernamentală apărută după numeroase dispute în coaliţie şi la care au contribuit recent gestionarea defectuoasă a pandemiei COVID-19 şi decizia şefului guvernului de a cumpăra vaccinul rusesc Sputnik V, relatează Reuters şi EFE.

Vicepremierul Richard Sulik, lider al Partidului Libertate şi Solidaritate (SaS), şi-a dat demisia după ce premierul Matovic oferise de asemenea propria demisie, dar una condiţionată, pentru a salva coaliţia. Deocamdată nu este clar dacă aceste demisii vor permite reconstruirea unui nou guvern cu aceeaşi coaliţie cvadripartită.

Igor Matovic a câştigat cu partidul său OLaNO ('Oameni Obişnuiţi şi Personalităţi Independente') alegerile legislative desfăşurate anul trecut în contextul emoţiei populare generate de asasinarea jurnalistului de investigaţii Jan Kuciak. El a promis atunci că va combate corupţia şi legăturile obscure dintre politicieni, justiţie şi oamenii de afaceri.

Duminică, premierul a anunţat că este dispus să demisioneze şi să formeze un nou Cabinet cu aceeaşi configuraţie politică, dar a pus o serie de condiţii, printre care demisia lui Sulik şi cedarea unui portofoliu ministerial de către partidul acestuia. Matovic a mai cerut să fie ministru în viitorul executiv. Dar Richard Sulik consideră ca acesta nu ar mai trebui să facă deloc parte din guvern.

În interiorul coaliţiei guvernamentale formate anul trecut au avut loc de atunci numeroase neînţelegeri, care au culminat cu decizia şefului guvernului de a cumpăra doze de vaccin rusesc Sputnik V, achiziţie dezaprobată de ceilalţi membri ai coaliţiei şi de preşedinta liberală Zuzana Caputova, care consideră că o asemenea decizie ar fi în contradicţie cu apartenenţa Slovaciei la UE şi NATO.

Slovacia, ţară cu circa 5,5 milioane de locuitori, a trecut relativ bine anul trecut peste criza generată de pandemie, dar acum sistemul său sanitar a ajuns la limită odată cu noul val epidemic provocat în special de varianta britanică mai contagioasă a coronavirusului. În ultimele 14 zile Slovacia a avut cea mai ridicată rată a deceselor în rândul statelor UE. AGERPRES/(AS - autor: Sorin Popescu, editor: Tudor Martalogu, editor online: Gabriela Badea) 