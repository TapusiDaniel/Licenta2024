Ministrul Sănătăţii, Ioana Mihăilă, va participa, la 17 mai 2021, începând cu ora 16.00, în plenul Camerei Deputaţilor, la "Ora Guvernului", pentru a prezenta raportul Comisiei privind diferenţele de raportare a deceselor la persoane cu COVID-19.
Tema de dezbatere este "Prezentarea Raportului preliminar întocmit de Ministerul Sănătăţii privind raportarea deceselor COVID-19 şi de clarificare a diferenţelor dintre sistemele de raportare". Solicitarea de participare la "Ora Guvernului" a aparţinut deputaţilor PSD.
Joi, 13 mai, ministrul Sănătăţii a anunţat că va prezenta în Parlament raportul Comisiei privind diferenţele de raportare a deceselor la persoane cu COVID-19, menţionând că este "un act de transparenţă şi de responsabilitate". "Cred că această solicitare a Parlamentului este binevenită, este un act de transparenţă şi de responsabilitate acela de a prezenta datele, pe care vi le-am furnizat şi dumneavoastră, în faţa celor aleşi. (...) Voi merge", a precizat ministrul.
Mecanismul de control parlamentar "Ora Guvernului"
Dezbaterea "Ora Guvernului" este o procedură care face parte din mecanismul de control parlamentar exercitat de parlament la adresa guvernului şi se desfăşoară atât la Senat, cât şi la Camera Deputaţilor, în baza Regulamentelor separate ale celor două camere.
Sesiunile din cadrul "Orei Guvernului" sunt dezbateri pe teme politice bine definite la care participă doi miniştri. Acestea au loc în timpul sesiunilor ordinare, în fiecare zi de luni, de obicei, în intervalul orar 16.00-18.00, cu excepţia zilei dedicate "Orei prim-ministrului". Dezbaterile politice se organizează atât la iniţiativa opoziţiei, cât şi a puterii, alternativ, se arată în Regulamentul Camerei Deputaţilor.
Tema dezbaterii este prezentată de către reprezentantul grupului parlamentar care a solicitat dezbaterea, având la dispoziţie cinci minute. La rândul său, ministrul invitat la dezbateri are la dispoziţie cinci minute pentru a răspunde. Reprezentantul grupului care a solicitat prezenţa miniştrilor poate cere lămuriri suplimentare, având la dispoziţie trei minute. Şi celelalte grupuri parlamentare au la dispoziţie câte trei minute pentru a-şi prezenta punctul de vedere, excepţie făcând cel mai mare grup parlamentar din opoziţie care are la dispoziţie cinci minute.
La Senat, "Ora Guvernului" se desfăşoară după o procedură asemănătoare, prevăzută la art. 180 din Regulamentul Senatului.
Alături de mecanismul "Ora Guvernului", există şi procedura "Ora prim-ministrului", la care este invitat primul-ministru, o dată pe lună. Dacă în privinţa "Orei Guvernului", nu se prevede obligativitatea miniştrilor de a fi prezenţi, prim-ministrul are obligaţia de a participa la sesiunea "Ora prim-ministrului" (art. 181, Regulamentul Senatului).
Alături de întrebările parlamentare şi interpelări, mecanismele "Ora Guvernului" şi "Ora premierului" sunt instrumente prin care parlamentul îşi exercită funcţia de control la adresa guvernului.
Miniştri prezenţi la "Ora Guvernului" în legislatura 2020-2024
În actuala legislatură nu a mai fost invitat la Ora Guvernului un alt ministru. Ministrul Sănătăţii, Vlad Voiculescu, urma să participe la o astfel de procedură, la iniţiativa PSD, în data de 15 februarie 2021. Însă grupul parlamentar al PSD a renunţat la procedură, având în vedere că, la 15 februarie, urma să se dezbată moţiunea simplă la adresa ministrului Vlad Voiculescu.
Miniştri prezenţi la "Ora Guvernului" în legislatura 2016-2020 (cronologie)
15 iun. 2020: Ministrul Economiei, Energiei şi Mediului de Afaceri, Virgil Popescu, a participat la "Ora Guvernului", în Camera Deputaţilor, la invitaţia grupului deputaţilor USR. Tema dezbaterilor a fost "Măsurile economice post-COVID şi perspective de însănătoşire a economiei româneşti".
11 mai 2020: Ministrul Sănătăţii, Nelu Tătaru, a participat la plenul la "Ora Guvernului" de la Camerei Deputaţilor, la solicitarea grupului parlamentar al deputaţilor USR. Nelu Tătaru le-a prezentat parlamentarilor măsurile luate în lupta împotriva coronavirusului.
16 sept. 2019: Ministrul Comunicaţiilor şi Societăţii Informaţionale, Alexandru Petrescu, a participat, în plenul Camerei Deputaţilor, la dezbaterea "Ora Guvernului", la solicitarea grupului liberal. Tema dezbaterii a fost "Strategia 5G - principalele vulnerabilităţi pentru România în acest domeniu, lipsa de transparenţă şi comunicare a ministerului, precum şi stadiul de implementare a proiectelor de digitalizare a României".
11 iun. 2019: Ministrul Afacerilor Externe, Teodor Meleşcanu, a participat la "Ora Guvernului" din Camera Deputaţilor, pe tema votului la europarlamentare în diaspora, din 26 mai 2019, la solicitarea grupurilor USR şi PNL.
11 mart. 2019: Ministrul Educaţiei, Ecaterina Andronescu, a participat, la Camera Deputaţilor, la "Ora Guvernului", la dezbaterea politică cu tema "Stopaţi schimbările dăunătoare din învăţământul românesc", solicitată PNL.
25 febr. 2019: Ministrul Finanţelor, Eugen Teodorovici, a fost prezent, în plenul Camerei Deputaţilor, la "Ora Guvernului", la dezbaterea politică despre efectele Ordonanţei de urgenţă 114/2018, la solicitarea grupului parlamentar al USR.
22 oct. 2018: Ministrul Energiei, Anton Anton, a fost prezent la Camera Deputaţilor, la "Ora Guvernului", tema dezbaterii propuse de USR fiind Legea offshore.
25 iun. 2018: Ministrul Economiei, Dănuţ Andruşcă, a anunţat că nu poate fi prezent în plenul Camerei Deputaţilor la "Ora Guvernului", "din motive obiective (sănătate)". Dezbaterea a fost propusă de grupul parlamentar al PNL şi avea ca temă "Economia României pe mâna unor amatori. Până când?"
11 iun. 2018: Ministrul Afacerilor Externe, Teodor Meleşcanu, a participat la dezbaterea "Ora Guvernului", din Camerei Deputaţilor, la iniţiativa grupului PMP pe probleme de actualitate din politica externă a României.
14 mai 2018: Ministrul Energiei, Anton Anton, a fost prezent în plenul Camerei Deputaţilor, la "Ora Guvernului", la dezbaterea "Starea sistemului energetic naţional - raport al ministrului Energiei", propusă de USR.
9 mai 2018: Ministrul Justiţiei, Tudorel Toader, a participat în plenul Senatului, la "Ora Guvernului", la dezbaterea politică solicitată de grupul PNL având ca temă "Implicaţiile raportului GRECO asupra imaginii justiţiei în România".
26 febr. 2018: Ministrul Afacerilor Interne, Carmen Dan, a participat la dezbaterile politice cu tema "Ministerul Afacerilor Interne - între demnitari bine păziţi, poliţişti nemulţumiţi şi femei neprotejate în faţa violenţei", în cadrul ''Orei Guvernului'', la solicitarea PNL.
13 nov. 2017: Ministrul Justiţiei, Tudorel Toader, a fost prezent la "Ora Guvernului", de la Camera Deputaţilor, pe tema situaţiei penitenciarelor din România, la propunerea grupului parlamentar al PNL. AGERPRES/ (Documentare - Ionela Gavril, editor: Marina Bădulescu, editor online: Adrian Dãdârlat)