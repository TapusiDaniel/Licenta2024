---Vaccin sample---
Cinci persoane au murit după ce au fost vaccinate antigripal în Coreea de Sud în ultima săptămână, au anunţat autorităţile, provocând îngrijorări cu privire la siguranţa vaccinului în momentul în care programul de inoculare împotriva gripei sezoniere a fost extins pentru a elimina potenţialele complicaţii legate de COVID-19, relatează Reuters.

Autorităţile sud-coreene au declarat că nu există niciun motiv să se creadă că decesele au fost legate de vaccin, însă o investigaţie, inclusiv autopsii, se află în curs de desfăşurare.

"Este greu să facem o declaraţie categorică", a declarat ministrul adjunct al sănătăţii, Kim Gang-lip, miercuri, în cadrul unei conferinţe de presă referindu-se la decese, între care un băiat de 17 ani şi un bărbat de 70 de ani.

La doar câteva săptămâni după ce lansarea unui program naţional de vaccinare a fost suspendată din cauza îngrijorărilor legate de siguranţă, decesele legate de vaccinul antigripal au ţinut prima pagină a ziarelor în Coreea de Sud.

Oficialii au anunţat luna trecută planuri de a procura cu 20% mai multe vaccinuri antigripale pentru iarnă decât în anul precedent pentru a inocula 30 de milioane de persoane în încercarea de a împiedica sistemul de sănătate să fie supraîncărcat de pacienţii cu gripă şi de cei cu COVID-19.

Cu toate acestea, lansarea programului gratuit care viza aproximativ 19 milioane de persoane eligibile a fost suspendat timp de trei săptămâni după ce s-a descoperit că aproximativ 5 milioane de doze, care trebuiau refrigerate, fuseseră expuse la temperatura camerei în timp ce erau transportate la o unitate medicală.

Creşterea încrederii publicului în vaccinuri a devenit de o importanţă vitală în acest an, în condiţiile în care anumite ţări se grăbesc să aprobe vaccinuri experimentale COVID-19 înainte ca studiile privind siguranţa şi eficienţa acestora să fie finalizate.AGERPRES/(AS - autor: Mihaela Moise, editor: Mariana Ionescu, editor online: Ada Vîlceanu)