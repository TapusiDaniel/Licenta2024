Lipsa de interoperabilitate în infrastructura digitală în România reprezintă o ameninţare serioasă, dar în momentul de faţă se lucrează la un sistem de interoperabilitate a bazelor de date deţinute de către instituţiile publice, a declarat, marţi, într-o conferinţă de specialitate, Octavian Oprea, vicepreşedinte în Autoritatea pentru Digitalizarea României (ADR).
"Avem nevoie de alfabetizare şi atât cetăţenii, dar mai ales funcţionarii publici să fie pregătiţi din punct de vedere digital. Am investit foarte mult în programe de profesionalizare a funcţionarilor publici, dar din păcate prea puţine dintre aceste competenţe dezvoltate au reuşit să fie aplicate de către aceştia la locul de muncă. Una dintre direcţiile de acţiune pentru asigurarea securităţii naţionale prevăzută în Strategia Naţională de Apărare a Ţării pentru perioada 2020 - 2024 este realizarea infrastructurii necesare pentru digitalizare şi protecţia României în scopul eficientizării aparatului administrativ şi al creşterii calităţii serviciilor publice (...) Lipsa de interoperabilitate în infrastructura digitală în România, în momentul de faţă, reprezintă o ameninţare serioasă. Nu există un schimb de date, un transfer de informaţii între bazele de date, nu se respectă principiul "once only", conform căruia orice informaţie despre un anumit cetăţean stocată la o instituţie să fie accesibilă şi de către o altă instituţie, iar cetăţeanul să nu mai fie nevoit să o furnizeze iar. Tocmai pentru eliminarea acestei probleme, în momentul de faţă, Autoritatea pentru Digitalizarea României a început, de aproximativ două luni, să lucreze la un plan de interoperabilitate şi la un sistem de interoperabilitate a bazelor de date deţinute de instituţiile publice din România. Vom începe cu instituţiile mari, care au acoperire la nivel naţional, după care vom coborî la nivelul instituţiilor judeţene, municipale, locale etc.", a subliniat Oprea.
Oficialul ADR a menţionat, totodată, că va fi alocată suma de 100 de milioane de lei pentru elaborarea documentaţiilor tehnico-economice aferente proiectelor de transformare digitală şi Digital Security, astfel încât România să poată fi capabilă să contracteze cel puţin 70% din valoarea granturilor, până la data de 31 decembrie 2022.
"Planul Naţional de Redresare şi Rezilienţă a fost elaborat de Guvernul României şi conţine un capitol special dedicat proiectelor de transformare digitală şi cybersecurity în domeniul serviciilor administraţiei publice centrale şi locale. În premieră, OUG 155 din 3 septembrie 2020, emisă de Guvernul României, conţine la capitolul Digitalizare referiri la Robot Process Automation, un proces foarte util pe care Autoritatea pentru Digitalizarea României îl foloseşte deja. Vor fi alocaţi 100 de milioane de lei pentru elaborarea de urgenţă a documentaţiilor tehnico-economice aferente proiectelor de transformare digitală şi Digital Security, astfel încât România să poată fi capabilă să contracteze cel puţin 70% din valoarea granturilor până la 31 decembrie 2022. O componentă esenţială în proiect o va reprezenta dezvoltarea competenţelor digitale, deoarece un stat ca România în care există peste 11 milioane de utilizatori de Internet şi peste 8,5 milioane de gameri, creşterea Digital Skills este o necesitate fundamentală", a spus Octavian Oprea.
Grupul de presă Bursa organizează, marţi, videoconferinţa cu tema "Securitatea cibernetică - noi riscuri şi provocări în contextul pandemiei de Covid-19".
Pe lista subiectelor propuse spre dezbatere se află siguranţa utilizării platformelor online de către companii, riscurile generate de telemuncă pentru antreprenori şi angajaţi, nevoia de protecţie a datelor în sistemul educaţional, implicaţiile şi avantajele digitalizării accelerate, riscurile securităţii antrenate de o digitalizare forţată, siguranţa naţională în contextul pregătirii pentru implementarea 5G, riscurile şi avantajele digitalizării sistemului bancar, soluţii de asigurare disponibile în România împotriva riscurilor cibernetice. AGERPRES/(AS - autor: Daniel Badea, editor: Andreea Marinescu, editro online: Andreea Lăzăroiu)