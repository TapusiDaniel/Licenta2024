Criza din coaliţia guvernamentală generată de demiterea ministrului Sănătăţii, Vlad Voiculescu, decesul a trei pacienţi cu COVID-19 la Unitatea mobilă de Terapie intensivă de la Institutul Naţional "Victor Babeş", protestele în faţa Guvernului a celor mai mari cinci confederaţii sindicale, precum şi condamnarea definitivă a fostului primar al Sectorului 2 Neculai Onţanu reprezintă câteva din principalele evenimente interne desfăşurate între 12-16 aprilie 2021.
CORONAVIRUS şi vaccinare anti-COVID
* 15 aprilie - Comitetul naţional pentru imunizarea anti-COVID a informat că, de la începutul campaniei de vaccinare, pe 27 decembrie 2020, au fost administrate 3.998.980 de doze unui număr de 2.471.779 de persoane, dintre care 944.578 au primit o doză şi 1.527.201 pe cea de-a doua.
* 16 aprilie - Până la această dată, pe teritoriul României, au fost confirmate 1.023.565 de cazuri de persoane infectate cu noul coronavirus. Un număr de 930.942 de pacienţi au fost declaraţi vindecaţi, a precizat Grupul de Comunicare Strategică. La nivel naţional, au fost prelucrate 7.086.549 de teste RT-PCR şi 760.991 de teste rapide antigenice. Un număr de 12.887 de persoane cu COVID-19 se aflau internate în unităţile sanitare de profil, dintre care 1.493 la terapie intensivă. De la începutul pandemiei, 25.937 de persoane diagnosticate cu infecţie cu SARS-CoV-2 au decedat în România. Totodată, 189 de cetăţeni români aflaţi în străinătate au murit din cauza COVID-19 de la începutul pandemiei.
POLITIC
* 13 aprilie - Comisia juridică a Senatului a amânat dezbaterea sesizării grupului PNL prin care se solicită analizarea "derapajelor" de comportament ale senatoarei Diana Şoşoacă în Parlament, după ce preşedintele Comisiei juridice, Iulia Scântei, a încercat să o oprească pe Diana Şoşoacă să participe la şedinţă, pentru că "poartă o mască (de protecţie sanitară) neconformă".
- Preşedintele Comisiei juridice, Iulia Scântei, a declarat că cei care gestionează canalul YouTube au avertizat Camera superioară a Parlamentului că vor închide pagina instituţiei dacă mesajele care instigă la nepurtarea măştii vor continua, un prim pas fiind ştergerea înregistrărilor video cu declaraţiile cu acest tip de mesaj ale Dianei Şoşoacă.
* 13 aprilie - Camera Deputaţilor a respins 32 de proiecte de lege, printre care unele iniţiate în anii 2010, 2013 sau 2014.
* 14 aprilie - Preşedintele Klaus Iohannis a semnat decretul de desemnare a premierului Florin Cîţu ca ministru interimar al Sănătăţii. Această numire a venit, după ce premierul Florin Cîţu l-a revocat din funcţie pe ministrul Sănătăţii, Vlad Voiculescu, şi a preluat interimar acest portofoliu, ca urmare a refuzului vicepremierului Dan Barna de a-şi asuma această responsabilitate. Şeful Executivului a demis-o şi pe Andreea Moldovan, din funcţia de secretar de stat la Ministerul Sănătăţii.
- Din acest moment, premierul Florin Cîţu nu mai are susţinerea USR PLUS, a anunţat vicepremierul Dan Barna, copreşedinte al Alianţei, la Palatul Parlamentului. El a precizat că decizia de demitere a ministrului Sănătăţii, Vlad Voiculescu, "aruncă coaliţia într-o criză majoră" şi a solicitat o întrunire de urgenţă a coaliţiei de guvernare, pentru a discuta despre retragerea încrederii faţă de premierul Florin Cîţu.
- Florin Cîţu nu mai are susţinerea Alianţei USR PLUS pentru rămânerea în funcţia de prim-ministru, a declarat preşedintele PLUS, Dacian Cioloş, care consideră că şeful Executivului "a făcut jocul celor care frânează de trei luni reformele din programul de guvernare".
- Preşedintele PNL, Ludovic Orban, a declarat că, pentru liberali, nu există altă soluţie politică de guvernare decât actuala coaliţie şi a subliniat că USR PLUS trebuie să facă o nouă propunere de ministru al Sănătăţii. El a subliniat că PNL îl susţine pe Florin Cîţu în demersul privind revocarea lui Vlad Voiculescu.
* 15 aprilie - Premierul Florin Cîţu şi-a delegat atribuţiile de ministru interimar al Sănătăţii către secretarul de stat în Ministerul Sănătăţii, Andrei Baciu.
* 15 aprilie - Premierul Florin Cîţu a declarat, printre altele, că prezenţa miniştrilor USR PLUS la şedinţa de Guvern a reprezentat un pas "important" în deblocarea situaţiei politice în care se află România. Preşedintele executiv PLUS, Dragoş Tudorache a menţionat că miniştrii USR PLUS au luat "decizia responsabilă" de a participa la şedinţa de guvern, având în vedere că există decizii importante pe ordinea de zi, dar că reprezentanţii alianţei nu mai au încredere în premierul Florin Cîţu.
* 15 aprilie - Guvernul a aprobat în şedinţă un proiect de lege privind adoptarea unor măsuri referitoare la infrastructuri informatice şi de comunicaţii de interes naţional şi condiţiile implementării reţelelor 5G.
* 16 aprilie - Fostul ministru al Sănătăţii Vlad Voiculescu a declarat că mandatul său la minister a fost unul de "113 zile de ciocniri de mentalităţi". El a precizat că premierul nu a discutat aproape niciodată cu Ministerul Sănătăţii şi s-a transformat "în primul epidemiolog al ţării", adăugând că s-a înşelat atunci când a crezut că "epoca epoleţilor a trecut". Fostul ministru a afirmat că "există diferenţe fundamentale" între numerele raportate şi cele reale în ceea ce priveşte decesele din spitalele COVID şi a spus că Unifarm reprezintă "unul dintre cele mai mari jafuri ale pandemiei".
SĂNĂTATE
* 12 aprilie - Trei pacienţi cu COVID-19 şi-au pierdut viaţa la Unitatea mobilă de Terapie intensivă de la Institutul Naţional "Victor Babeş", din investigaţii rezultând că s-a produs o defecţiune la instalaţia de oxigen. Direcţia Generală de Poliţie a Municipiului Bucureşti - Serviciul Omoruri a anunţat că, sub coordonarea unităţii de Parchet competente teritorial, a declanşat cercetări. După o zi, la 13 aprilie, Parchetul de pe lângă Tribunalul Bucureşti a preluat de la Parchetul Judecătoriei Sectorului 3 ancheta în acest caz, fiind deschis un dosar penal în care se efectuează cercetări in rem pentru săvârşirea infracţiunii de ucidere din culpă.
* 13 aprilie - A fost publicat în Monitorul Oficial un ordin pentru modificarea Ordinului ministrului sănătăţii nr. 1.309/2020 privind modalitatea de aplicare a măsurilor de prevenire şi limitare a îmbolnăvirilor cu SARS-CoV-2. Acesta stabileşte criteriile utilizate în evaluarea riscului epidemiologic de îmbolnăvire cu virusul SARS-CoV-2 în vederea instituirii carantinei zonale, în condiţiile în care reglementarea anterioară conţinea "indicatori foarte vagi". La 14 aprilie, ministrul interimar al Sănătăţii, premierul Florin Cîţu, a dispus abrogarea acestui Ordin.
* 13 aprilie - Vaccinul de la Johnson&Johnson, care se administrează într-o singură doză, va fi utilizat pentru imunizarea persoanelor private de libertate, dar pentru acestea vor putea fi folosite şi alte seruri, a declarat preşedintele Comitetului naţional de coordonare a activităţilor privind imunizarea împotriva SARS-CoV-2, Valeriu Gheorghiţă.
SOCIAL
* 13 aprilie - Câteva zeci de persoane, susţinători şi parlamentari ai AUR, au protestat în faţa Ministerului Sănătăţii, cerând demisia ministrului Vlad Voiculescu şi a şefului Departamentului pentru Situaţii de Urgenţă, Raed Arafat.
* 14 aprilie - Cele mai mari cinci confederaţii sindicale - Confederaţia Naţională Sindicală Cartel ALFA, Blocul Naţional Sindical, Confederaţia Naţională a Sindicatelor Libere-Frăţia, Confederaţia Sindicatelor Democratice din România şi Confederaţia Sindicală Naţională Meridian - au organizat mitinguri anti-guvernamentale în faţa sediului Guvernului.
JUSTIŢIE
* 13 aprilie - Fostul primar al Sectorului 2 al Capitalei Neculai Onţanu a fost condamnat definitiv de Înalta Curte de Casaţie şi Justiţie la trei ani de închisoare cu suspendare pentru săvârşirea infracţiunii de luare de mită, într-un dosar în care este acuzat că a primit, prin interpuşi, un teren în valoare de 1,4 milioane euro de la omul de afaceri Cristi Borcea, pentru a facilita reconstituirea dreptului de proprietate asupra mai multor terenuri ce totalizau 83.500 mp.
ECONOMIC
* 14 aprilie - Peste 73.200 de companii din sectorul HoReCa ar putea beneficia de o schemă de ajutor de stat cu un buget de 500 de milioane de euro, potrivit unui proiect de ordin pus în dezbatere de Ministerul Economiei, Antreprenoriatului şi Turismului (MEAT). Schema se derulează până la 31 decembrie 2021, plata sumelor corespunzătoare urmând a fi realizată până cel târziu la data de 30 iunie 2022, în limita creditului bugetar.
* 16 aprilie - Vânzările de autoturisme Dacia în Europa au înregistrat în martie un avans de 67,4%, iar cota de piaţă a producătorului de automobile a urcat la 2,5%, de la 2,4% în perioada similară din 2020, arată Asociaţia Constructorilor Europeni de Automobile. Datele statistice sunt valabile pentru statele din Uniunea Europeană, Marea Britanie şi ţările din Asociaţia Europeană a Liberului Schimb, respectiv Islanda, Liechtenstein, Norvegia şi Elveţia.
CULTE
* 13 aprilie - Maicile Mănăstirii Voroneţ au fost decorate de Patriarhul Bisericii Ortodoxe Române, Daniel, în cadrul unei ceremonii desfăşurate la Reşedinţa Patriarhală, "în semn de preţuire şi recunoştinţă pentru merite deosebite în promovarea şi susţinerea valorilor creştine şi a filantropiei".
SPORT
* 12 aprilie - Sportiva Loredana Toma a fost desemnată cea mai bună halterofilă a Campionatelor Europene de la Moscova, încheiate la 11 aprilie şi la care a cucerit trei medalii de aur la cat. 64 kg.
* 15 aprilie - CFR Cluj a câştigat ediţia 2020 a Supercupei României la fotbal, după ce a învins-o pe FCSB cu scorul de 4-1 la loviturile de departajare, pe Stadionul ''Ilie Oană'' din Ploieşti. La finalul celor 90 de minute regulamentare scorul a fost egal, 0-0. AGERPRES/(Documentare - Cristian Anghelache, editor: Cerasela Bădiţă)
*** Materialul a fost realizat în baza ştirilor AGERPRES