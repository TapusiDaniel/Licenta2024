Twitter va adăuga etichete şi mesaje de avertizare la unele tweeturi care conţin informaţii controversate sau înşelătoare despre COVID-19, a anunţat compania luni, ca parte a unei noi abordări a dezinformării pe platforma sa de socializare, transmite Reuters, citată de News.ro.
Noile etichete ale Twitter vor oferi linkuri către mai multe informaţii, în cazurile în care riscul de daune care ar putea fi provocate de un tweet nu este atât de grav pentru a fi eliminat, dar oamenii ar putea fi totuşi induşi în eroare, a anunţat Twitter într-o postare pe blog.
Compania a arătat că, în funcţie de probabilitatea daunelor şi de tipul de informaţii înşelătoare din tweet, pot fi adăugate şi avertismente pentru a spune că tweetul intră în conflict cu recomandările experţilor în sănătate publică.
Twitter a explicat că aceste etichete, care vor părea asemănătoare cu cele lansate pentru a semnaliza media care manipulează, se vor aplica, de asemenea, pentru tweeturile care au fost publicate înainte de acest anunţ al Twitter şi vor fi folosite indiferent de cine a trimis tweetul.
Site-urile de socializare, inclusiv Facebook şi YouTube, serviciul video al Google Alphabet, sunt presate de politicieni să combată dezinformarea care s-a răspândit pe platformele lor despre pandemia COVID-19 provocată de noul coronavirus.
Astfel de afirmaţii false au variat de la remedii false până la dezinformarea care leagă virusul cu teoriile conspiraţiei despre persoane publice, cum ar fi co-fondatorul Microsoft Bill Gates, devenit filantrop, sau tehnologia de telefonie mobilă 5G.
Partenerii terţi ai Facebook pentru verificarea informaţiilor publicate pe platforma de socializare, între care şi Reuters, aplică etichete conţinutului, iar luna trecută YouTube a anunţat că va începe să afişeze şi panouri de informaţii referitoare la veridicitatea informaţiilor din conţinutul video, în Statele Unite.
În martie, Twitter a interzis tweeturile care sunt contrare recomandărilor autorităţilor de sănătate publică referitoare la COVID-19.
sursa foto: Pixabay
