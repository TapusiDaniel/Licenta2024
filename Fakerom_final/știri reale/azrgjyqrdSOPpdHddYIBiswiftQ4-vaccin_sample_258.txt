---Vaccin sample---
Vaccinarea cu serul anti-COVID produs de Johnson & Johnson va începe în România la jumătatea lunii aprilie, a anunţat Ministerul Sănătăţii.
Ministerul Sănătăţii a precizat că acest vaccin se administrează într-o singură doză ceea ce reprezintă un avantaj atât logistic, cât şi din punctul de vedere al vaccinării unui număr cât mai mare de persoane într-un timp scurt.
Astfel, o singură doză poate fi suficientă pentru a produce un răspuns imun.
Datele preliminare din studiul clinic privind vaccinul Johnson & Johnson au arătat că acesta are o eficacitate de 67% în prevenirea bolii simptomatice şi a redus semnificativ cazurile de COVID-19 în rândul persoanelor imunizate.
Astfel din 19.630 de persoane vaccinate, 116 au dezvoltat simptome de COVID-19. Din 19.691 de persoane nevaccinate, 348 au dezvoltat simptome de COVID-19
De asemenea, la 28 de zile post vaccinare, rata de spitalizare în rândul persoanelor vaccinate a fost 0%.
Studiul clinic al Johnson & Johnson s-a desfăşurat în mai multe ţări, inclusiv Africa de Sud şi Brazilia, unde tulpinile emergente circulau deja la momentul respectiv.
Vaccinul este dezvoltat de Janssen, divizia farmaceutică a companiei Johnson & Johnson.
Conform Agerpres, vicepreşedintele Comitetului naţional de coordonare a activităţilor privind vaccinarea anti-COVID (CNCAV), Andrei Baciu, a declarat că primele doze de ser produs de Johnson & Johnson vor sosi în România cel mai probabil în luna aprilie, urmând să fie livrate în jur de 100.000.
Editor :  M.L.
