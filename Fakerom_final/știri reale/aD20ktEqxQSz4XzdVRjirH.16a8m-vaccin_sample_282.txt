---Vaccin sample---
Personalul medical care nu s-a vaccinat trebuie să se testeze pentru COVID de cel puțin 4 ori pe lună până când prezintă dovada vaccinării complete, potrivit noii metodologii de testare aprobată de Institutul Național de Sănătate Publică (INSP). Această regulă se aplică pentru unitățile sanitare care îngrijesc pacienți confirmați cu varianta Delta a coronavirusului și pentru cele care funcționează în localități în care rata de incidență COVID este mai mare de 1,5 cazuri la o mie de locuitori.
Obligația revine personalului medico-sanitar si auxiliar asimptomatic care nu s-a vaccinat și nici nu a avut COVID sau care nu s-a vaccinat și a avut COVID în urmă cu mai mult de 180 de zile.
Dacă se testează cu test PCR trebuie să repete testul la fiecare 7 zile, iar dacă folosește teste antigenice rapide trebuie să facă acest lucru la interval de 3 zile.
„Conducerea unității medico-sanitare are obligația verificării rezultatului testării și a instituirii măsurilor care se impun.
Testarea periodică poate înceta dacă personalul face dovada vaccinării complete”, a stabilit INSP.
Ministrul Sănătăţii, Ioana Mihăilă, a anunţat, din 19 iunie, că „personalul medical care nu este vaccinat probabil va trebui să se testeze periodic cu costuri suportate de persoana care se testează”.
Sindicatul Federația „Solidaritatea Sanitară” a susținut, într-un comunicat de presă de la finalul săptămânii trecute, că autorităţile comit un abuz atunci când obligă lucrătorii din sănătate care sunt imunizaţi să se testeze periodic pe cheltuiala lor.
„Abuzul îl constituie declaraţiile oficiale şi prevederile Metodologiei de supraveghere a sindromului respirator acut cu noul coronavirus (COVID-19), actualizată în data de 02.07.2021 (p. 9). După ce de-a lungul întregii pandemii COVID-19 INSP-ul şi responsabilii de coordonarea acţiunilor împotriva pandemiei din Guvern au ratat evidenţa corectă a profesioniştilor din sănătate infectaţi, a celor decedaţi şi a celor vaccinaţi, acum aceste instituţii devin sursa unui abuz la adresa acestei categorii de lucrători”, susține sindicatul.
Acesta reclamă: nerecunoaşterea imunităţii dobândită de lucrătorii din sănătate în urma infectării cu SARS-CoV-2, dovedită de existenţa anticorpilor  utilizarea testării periodice ca formă implicită de obligare la vaccinare  tratamentul discriminatoriu al lucrătorilor din sănătate  sarcina probei şi costurile dovezilor sunt atribuite în mod greşit angajaţilor  prevederile în discuţie vizează extinderea/menţinerea afacerilor privind testarea pe seama lucrătorilor din sectorul public de sănătate.
„Analiza de ansamblu a situaţiei arată că autorităţile confundă mijloacele cu scopurile: principalul scop al acestei categorii de demersuri epidemiologice îl constituie obţinerea imunităţii împotriva SARS-CoV-2, vaccinarea fiind unul dintre mijloacele de atingere a acestui scop. Cu alte cuvinte, vaccinarea trebuie utilizată pentru a obţine imunitatea atunci când aceasta lipseşte, nu pentru a înlătura dubiile autorităţilor sau a utiliza cu orice preţ vaccinurile deja achiziţionate. Atunci când lucrătorii din sănătate care au deja imunitate ajung să fie obligaţi de facto la a se vaccina, cum se întâmplă prin aceste măsuri anunţate de autorităţi, costurile derivate din limitele cunoaşterii şi riscurile aferente lor sunt plasate în sarcina lucrătorilor din sănătate aflaţi în aceste situaţii”, se mai arată în comunicat.
Noile prevederi privind testarea personalului medical:
În vederea supravegherii, prevenirii şi limitării infecţiilor asociate asistenţei medicale cu SARS-CoV-2, personalul medico-sanitar si auxiliar asimptomatic care face parte din una din categoriile de mai jos:
– nevaccinat împotriva SARS-CoV-2 sau cu schema de vaccinare incompletă si care nu a avut niciodată boala 
– nevaccinat împotriva SARS-CoV-2 sau cu schema de vaccinare incompletă si care a trecut prin boală, dar la care au trecut mai mult de 180 zile de la data primului test pozitiv,
se va testa* prin test rapid antigenic la interval de 3 zile sau prin test RT-PCR o data la 7 zile.
Conducerea unitatii medico-sanitare are obligatia verificarii rezultatului testarii si a instituirii masurilor care se impun. Testarea periodică poate înceta dacă personalul face dovada vaccinării complete.
*Aceasta testare se solicita in urmatoarele situatii:
– in conditiile in care rata cumulata a incidentei cazurilor noi de imbolnavire din ultimele 14 zile, din unitatea administrativ teritoriala, raportata la 1000 de locuitori este mai mare sau egala cu 1,5 
– pentru unitati sanitare care ingrijesc pacienti confirmati cu varianta delta a SARS-CoV-2, indiferent de rata de incidenta din unitatea administrativ teritoriala.
Personalul medico-sanitar si auxiliar asimptomatic vaccinat împotriva SARS-CoV-2 cu schema completă, precum si cel care a trecut prin boala, dar la care au trecut mai puțin de 180 zile de la data primului test pozitiv, documentat cu bilet de
externare din spital si/sau buletinul de analiza cu rezultat pozitiv, nu necesita testare periodica.
Documentul cu noile prevederi publicat de INSP la începutul lunii iulie poate fi consultat aici.
sursa foto: Inquam Photos/ George Călin
