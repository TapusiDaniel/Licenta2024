---Vaccin sample---
Coreea de Sud a început vineri campania de vaccinare a populaţiei împotriva COVID-19, relatează DPA.

Primul vaccin administrat este cel produs de compania britanico-suedeză AstraZeneca. O asistentă de la geriatrie în vârstă de 61 de ani a fost prima persoană vaccinată, la Seul, a transmis postul de televiziune sud-coreean KBS.

Preşedintele sud-coreean Moon Jae In a promis vaccinare gratuită pentru întreaga populaţia de 52 de milioane de locuitori a ţării.

În prima etapă vor fi vaccinaţi peste 5.000 de îngrijitori şi pacienţi din 213 centre de asistenţă şi reabilitare.

Contrar planurilor iniţiale, autorităţile au exclus persoanele de peste 65 de ani de la vaccinarea cu AstraZeneca, din cauză că nu există suficiente date privind eficienţa acestui ser în rândul vârstnicilor.

Într-o primă fază, vor fi disponibile 1,5 milioane de doze de vaccin în Coreea de Sud, suficient pentru prima şi a doua doză pentru 750.000 de persoane. Dozele sunt produse de compania locală SK Bioscience, sub licenţa de la AstraZeneca.

Vaccinările cu serul dezvoltat de Pfizer/BioNTech ar urma să înceapă sâmbătă.

Coreea de Sud vrea ca până în al treilea trimestru toţi cetăţenii să fi primit cel puţin o doză de vaccin, iar imunizarea în masă să fie obţinută până în noiembrie.

Începutul campaniei de vaccinare este un pas spre o "nouă normalitate", a declarat vineri directorul general pentru strategie şi planificare de la Centrul pentru Managementul Dezastrelor.

Coreea de Sud a gestionat relativ cu succes pandemia până acum.

Cu toate acestea, restricţiile legate de coronavirus au fost înăsprite din nou de la sfârşitul lui 2020, în contextul unor noi creşteri a numărului de îmbolnăviri. Joi au fost confirmate 406 noi infectări. Numărul total de persoane infectate a ajuns la aproape 89.000. AGERPRES/(AS - autor: Ionuţ Mareş, editor: Gabriela Ionescu, editor online: Andreea Lăzăroiu)