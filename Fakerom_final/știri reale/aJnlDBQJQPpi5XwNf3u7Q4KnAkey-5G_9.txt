Începând cu 27 martie, Macedonia de Nord a devenit parte a NATO. În alte vremuri, ar fi existat proteste anti-imperialiste, astăzi, cele mai puternice proteste provin din partea oamenilor care cred că NATO servește pentru a impune tehnologia 5G care răspândește coronavirusul.
Povestea, care circulă pe Facebook și pe alte rețele de socializare, a devenit rapid una dintre cele mai citite și distribuite știri, numai că pentru autoritățile macedonene nu este o doar o legendă urbană clasică rețelelor de socializare, ci o bucată dintr-un mozaic mai mare care vizează intoxicarea comunicării publice. Şi la Skopje, la fel ca în multe alte capitale, există cei care analizează conținutul fluxurilor de comunicare socială în căutarea de știri false.
Rosana Aleksovska lucrează pentru F2N2 și este responsabilă cu analizarea materialelor distribuite pe internet. „În timpul pandemiei circulă poveşti anti-europene, care favorizează China și Rusia și care discreditează eforturile Uniunii. Ultima campanie de dezinformare a fost realizată atunci când Macedonia de Nord a obținut aderarea la Uniunea Europeană, iar acum din nou pe 27 martie, odată cu intrarea în NATO „.
Guvernul de la Skopje ia foarte în serios amenințarea reprezentată de răspândirea știrilor manipulatoare, până la punctul de a analiza posibilitatea folosirii mijloacelor Alianței Nord-Atlantice împotriva a ceea ce el numește „o amenințare hibridă”.
Damjan Mancevski, ministrul informațiilor macedonene, spune că această colaborare nu este o noutate absolută. „Am folosit deja aceste protocoale în timpul procesului de aderare la NATO, deoarece au existat mai multe campanii anti-NATO la acea vreme, inclusiv cea împotriva 5G. Am găsit mai multe campanii de știri false care ar fi trebuit să influențeze opinia publică”.
Frontul războiului psihologic pare să se extindă în întreaga zonă a Balcanilor. Republica Muntenegru asociază şi ea utilizarea manipulatoare a social media cu o acțiune reală de destabilizare și, în consecinţă, o combate.
Marija Petrovic, ambasadorul Muntenegrului la Skopje: „Muntenegru, la fel ca întreaga regiune, este expusă amenințărilor hibride și dezinformării şi, prin urmare, o comunicare strategică eficientă  este un factor cheie în eliminarea amenințărilor hibride și în lupta eficientă împotriva dezinformării. NATO și Uniunea Europeană trebuie să fie mai vizibile în coordonarea acestor mesaje cheie pentru Balcanii de Vest”.
Borjan Jovanovski, Euronews: Criza pandemică oferă condiții favorabile pentru răspândirea campaniilor de dezinformare, dar aici, în Balcani, au fost prezente știri care au fost denaturate sau manipulate în cheie antieuropeană și au fost folosite mereu pentru a discredita procesul de integrare europeană.
Sursa: Euronews / Traducerea Cătălina Păunel (Rador)
Sursa foto: pexels.com
