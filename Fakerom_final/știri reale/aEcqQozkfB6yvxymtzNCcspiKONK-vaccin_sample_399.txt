---Vaccin sample---
Circulaţia autobuzelor pe liniile 104, 117, 178, 300, 313 şi 368 va fi extinsă şi pe parcursul nopţii pentru a facilita transportul bucureştenilor care doresc să se imunizeze în cadrul maratonului vaccinării anti-COVID care are loc în perioada 7 - 9 mai, a informat primarul general al Capitalei, Nicuşor Dan.
"Peste exact 24 de ore, adică vineri la ora 16,00, începe maratonul vaccinării în Bucureşti. Prin colaborarea dintre Universitatea de Medicină şi Farmacie 'Carol Davilla', Primăria Capitalei şi ASSMB vor fi deschise non-stop 50 de puncte de vaccinare în două locaţii centrale din Capitală - Sala Palatului şi Biblioteca Naţională. Oricine vrea să se vaccineze cu vaccinul anti-COVID-19 o poate face fără niciun fel de programare, începând de vineri la ora 16,00 şi până luni la ora 8,00. Împreună cu STB, am convenit să extindem şi noaptea circulaţia autobuzelor pe liniile 104, 117, 178, 300, 313 şi 368, pentru a facilita transportul bucureştenilor la centrele de vaccinare şi înapoi spre casă", a scris edilul general, joi, pe Facebook.
Aproximativ 1.200 de voluntari - 260 de medici, 300 de asistente medicale, 135 de rezidenţi şi 500 de studenţi - vor participa la maratonul vaccinării anti-COVID care se va desfăşura la Bucureşti.
"Asigurăm o vaccinare timp de 24 de ore din 24 în cele trei zile, cu mici pauze tehnice de curăţenie, în cele două locaţii - la Sala Palatului, unde sunt 40 de cabinete de vaccinare, şi la Biblioteca Naţională, unde sunt zece cabinete de vaccinare", a anunţat rectorul Universităţii de Medicină şi Farmacie "Carol Davila", Viorel Jinga. AGERPRES/(A, AS - autor: Irinela Vişan, editor: Claudia Stănescu, editor online: Simona Aruştei)