---Vaccin sample---
Poliţiştii din cadrul Punctului de Trecere a Frontierei Aeroport Iaşi, împreună cu medici din cadrul Direcţiei de Sănătate Publică, au depistat adeverinţe ce purtau însemnele autorităţilor engleze, din care rezulta că 12 cetăţeni români au avut şi s-au vindecat de COVID-19, documente care s-au dovedit a fi false.
"În data de 29 iulie, în jurul orei 6,30, în Punctul de Trecere a Frontierei Aeroport Iaşi s-au prezentat pentru efectuarea formalităţilor necesare trecerii frontierei de stat, pe sensul de intrare în ţară, 227 de pasageri, călătorind pe ruta Londra-Iaşi. În baza profilului de risc, în vederea depistării documentelor susceptibile a fi false, care ar atesta faptul că persoanele au fost confirmate anterior ca fiind infectate cu COVID-19, cu scopul de a nu fi introduse în carantină la intrarea în România, poliţişti de frontieră din cadrul Serviciului Teritorial al Poliţiei de Frontieră Iaşi şi din Punctul de Trecere a Frontierei Aeroport Iaşi, împreună cu medici din cadrul Direcţiei de Sănătate Publică Iaşi, care participau la triajul epidemiologic pe Aeroportul Iaşi, au organizat şi desfăşurat o acţiune comună. Astfel, pe timpul verificărilor au fost depistaţi 12 cetăţeni români, cu vârste cuprinse între 25 şi 40 de ani, domiciliaţi pe raza judeţelor Suceava, Botoşani, Neamţ, Iaşi şi Vaslui, care au prezentat adeverinţe ce purtau însemnele autorităţilor engleze, din care rezultă că au avut şi s-au vindecat de SARS CoV-2, documente ce s-au dovedit a fi false", se precizează într-un comunicat al Poliţiei de Frontieră.
Persoanele în cauză au declarat că au procurat documentele prezentate prin intermediul unor persoane, ale căror date nu le cunosc, plătind fiecare suma de 30 de lire, cu scopul de a nu fi luată faţă de ei măsura carantinării când revin în România din Marea Britanie.
Poliţiştii de frontieră efectuează cercetări pentru fals în înscrisuri sub semnătură privată şi uz de fals.
"Reamintim că începând din data de 1 iulie, Poliţia de Frontieră asigură verificarea autenticităţii şi valabilităţii certificatelor digitale privind vaccinarea, testarea sau vindecarea, măsură ce va facilita libera circulaţie pe durata pandemiei de COVID-19. Reprezentanţii Direcţiei de Sănătate Publică efectuează triajul epidemiologic. Certificatul poate fi prezentat, la intrarea în România sau în oricare alt stat membru al Uniunii Europene, atât în format digital, pe un dispozitiv mobil, cât şi tipărit pe hârtie. Precizăm că certificatul digital nu este un document obligatoriu la trecerea frontierei, însă, cu ajutorul lui, persoanele care s-au vaccinat împotriva COVID-19, cele care s-au recuperat după această afecţiune sau cele ce deţin un rezultat negativ la testarea COVID-19 pot dovedi situaţia lor epidemiologică, într-o modalitate operativă. Falsul şi uzul de fals cu privire la aceste tipuri de documente constituie infracţiune şi se poate pedepsi cu închisoare de până la 3 ani", se menţionează în documentul de presă. AGERPRES/(AS - autor: Daniela Malache, editor: Irina Poenaru, editor online: Gabriela Badea) 