---Vaccin sample---
Varianta indiană a coronavirusului SARS-CoV-2 (denumită acum varianta Delta) a devenit dominantă în Marea Britanie şi ea ar putea presupune un risc sporit de spitalizare comparativ cu varianta britanică (denumită varianta Alfa), a anunţat joi Public Health England, potrivit Reuters.
În ultima săptămână, 5.472 de noi cazuri de infectare cu varianta Delta au fost raportate în Marea Britanie, numărul total al acestor cazuri detectate ajungând astfel în această ţară la 12.431.
Varianta Delta (B.1.617.2) ar putea fi mai transmisibilă decât varianta Alfa (B.1.1.7), deşi încă mai este nevoie de date suplimentare pentru a confirma acest lucru.
Premierul britanic Boris Johnson a avertizat că răspândirea acestei variante ar putea conduce la amânarea ridicării complete a restricţiilor prevăzută pentru 21 iunie, în pofida faptului că Marea Britanie este una dintre cele mai avansate ţări în campania de vaccinare anti-COVID-19.
”Cu această variantă acum dominantă în Marea Britanie este vital să fim în continuare atenţi, mai ales dacă aflăm mai multe despre impactul asupra transmiterii virusului şi sistemului sanitar”, a declarat Jenny Harries, director executiv al Agenţiei britanice de sănătate publică.
Sursa: Agerpres
