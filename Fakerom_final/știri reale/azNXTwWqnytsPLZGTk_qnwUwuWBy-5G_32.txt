În timp ce China încearcă să oprească propagarea coronavirusului, impactul imediat devine tot mai clar, relatează BBC Mundo, potrivit Agerpres.
Guvernele care au cetăţeni aflaţi în zonele contagioase dezbat între repatriere şi izolarea celor care, la întoarcerea acasă, ar putea fi purtători ai virusului.
Italia a fost nevoită să închidă festivalul de la Veneţia, deoarece a înregistrat cel mai mare focar de coronavirus din Europa.
Alte ţări şi-au închis frontierele pentru cetăţenii chinezi şi, în unele locuri, s-a înregistrat – probabil inevitabil- o injustă stigmatizare a Chinei şi a chinezilor.
Impactul economic al crizei este, de asemenea, evident. Dar este imposibil de ştiut cât se va extinde această situaţie şi de prevăzut repercusiunile pentru Beijing. Totul depinde de cum va evolua epidemia.
*Un impact de durată?
După cum subliniază Bonnie Glaser, director al proiectului privind puterea Chinei la Centrul de Studii Strategice şi Internaţionale (CSIC): „impactul privind percepţia faţă de (preşedintele) Xi Jinping în ţară şi în exterior va depinde de durata virusului şi de impactul asupra economiei Chinei”.
„Dacă Partidul Comunist al Chinei controlează propagarea epidemiei şi pune capăt crizei, puţine persoane din China vor continua să critice partidul pentru răspunsul iniţial lent şi pentru intenţiile de a ascunde focarul”, a spus aceasta.
Glaser a adăugat că multe ţări care au căutat finanţare la Beijing ca parte a noului Drum al Mătăsii o vor face în continuare.
„Vor continua să ceară împrumuturi Chinei pentru proiecte de infrastructură, deoarece nu au alte surse de finanţare”, a punctat ea.
Dar, care ar putea fi impactul de durată al crizei? Până la ce punct s-ar putea schimba percepţia existentă privind China, privindu-l pe Xi Jinping? Cum ar putea această criză să afecteze relaţiile cheie dintre Beijing şi Washington? Şi, în contextul unor clare simptome ale unui „război rece” tehnologic în dezvoltare între cele două ţări – bătălia pentru tehnologia 5G şi pentru inteligenţa artificială- ar putea aceste tensiuni derivate din criza coronavirusului să înrăutăţească lucrurile?
Elizabeth Economy, directorul de studii pentru Asia al Consiliului de Relaţii Externe (CFR, un centru de studii cu sediul la Washington), spune că în China există două poveşti distincte.
„Prima, care deja este transmisă prin intermediul corpului diplomatic din China, este că ţara a luat măsuri extraordinare pentru stoparea răspândirii virusului, atât pentru beneficiul poporului său cât şi ca un cadou pentru restul lumii”, a explicat aceasta.
Dar, există şi o a doua poveste, conform căreia „China a pierdut un timp valoros în privinţa crizei din cauza sistemului său politic şi a deciziei de a închide gurile independente”, a explicat Economy.
„În plus, funcţionarii locali au fost temători în recunoaşterea faptului că lucrurile nu merg bine. Asta a îngreunat obţinerea unui răspuns eficient”, a adăugat oficialul CFR.
Ca observator experimentat al Chinei, ea a afirmat că ceea ce i se pare în mod special îngrijorător este că „inclusiv după moartea doctorului Li Wenliang, Partidul Comunist a continuat să urmărească vocile independente”.
Dar, care este viziunea pe care restul lumii o are în legătură cu ceea ce se întâmplă?
*Influenţa asupra economiei globale
Elizabeth Economy susţine că nu crede că epidemia de coronavirus va schimba imaginea Guvernului Chinei şi că mai mult „va alimenta credinţele prestabilite”.
„Suporterii vor semnala impresionanta mobilizare a resurselor, în timp ce detractorii se vor focaliza pe lipsa de transparenţă şi preocuparea lor pentru inexactitatea informaţiilor din China”, a opina ea.
În context economic, fără îndoială, impactul ar putea fi semnificativ, inclusiv doar prin punerea în evidenţă a unor lucruri pe care deja le ştiam.
Epidemia a evidenţiat greutatea Chinei în economia globală şi importanţa existenţei unei reţele de aprovizionare variate.
Potrivit lui Economy, „poate asta va stimula mai multe companii să nu situeze prea mult din partea de prelucrare în China sau să nu depindă prea mult de piaţa sa internă”.
În timpul unei recente conferinţe de securitate de la Munchen, umbra coronavirusului şi posibilul impact asupra relaţiei pe termen mediu şi lung dintre Washington şi Beijing a eclipsat o mare parte a dezbaterilor.
Ian Bremmer, fondator al Eurasia Group, o firmă de consultanţă specializată în riscul geopolitic, a declarat redactorului BBC Mundo că această criză are puterea de a redesena în mod semnificativ relaţiile de afaceri dintre China şi SUA, dar nu chiar din motivele la care mulţi se pot gândi.
*Acorduri comerciale
„Companiile americane se gândesc de ceva timp la reducerea expunerii lanţului lor de aprovizionare la China, dată fiind creşterea ostilităţilor comerciale, pe lângă faptul că forţa de muncă chineză este tot mai costisitoare şi ineficientă”, a precizat Bremmer.
Odată cu coronavirusul „companiile americane pot avea scuza necesară pentru a face acest joc. Evident, este un exemplu extrem, dar este o posibilitate foarte reală a măsurii în care coronavirusul poate provoca haos”.
Bremmer a argumentat că, cel puţin, „coronavirusul va face foarte improbabil pentru China să fie capabilă să îndeplinească faza unu a acordului comercial pe care l-a semnat recent cu SUA, ceea ce va intensifica şi mai mult tendinţa de îndepărtare dintre cele două ţări”.
Glaser, de la CSIC, este la rândul său de părere că ţara va avea dificultăţi în respectarea angajamentelor pe care le-a făcut în „Faza 1”, dar crede că SUA probabil „vor trece cu vederea”.
„Concentrat pe realegerea sa, preşedintele Trump va sărbători realizarea sa şi va căuta să menţină bunele relaţii cu Xi, în timp ce va promite că va face mai mulţi paşi în Faza doi”, a precizat el.
În acest punct se vede intersectarea clară a economiei, diplomaţiei şi politicii interne în relaţia dintre Washington şi Beijing. Dar greutatea relativă a fiecărui factor va varia în funcţie de circumstanţe.
După cum semnalează Bremmer, „până acum Trump a fost foarte optimist în legătură cu modul în care controlează preşedintele Xi Jinping situaţia”. Însă, avertizează, „acesta este în mare parte rezultatul faptului că SUA a fost relativ protejată de criza coronavirusului”. Dar, argumentează Bremmer, totul se poate schimba cu uşurinţă.
„În cazul în care coronavirusul va începe să aibă un impact real în SUA – mai ales în an electoral – este foarte posibil să-l vedem pe preşedintele Trump adoptând o postură mult mai agresivă faţă de Xi. Şi asta nu va fi doar o simplă retorică goală. Dată fiind linia dură care există între China şi SUA zilele acestea, o decizie a lui Trump de a se întoarce împotriva lui Xi va avea un adevărat impact asupra relaţiilor dintre cele două superputeri economice ale lumii”, a menţionat Bremmer.
De aceea, criza coronavirusului are puterea de a înrăutăţi dramatic climatul deja deteriorat dintre Washington şi Beijing, scrie BBC Mundo. Asta poate avea consecinţe mult mai ample, în special pentru europeni, care vor fi prinşi la mijloc.
Sursa foto: pixabay.com
