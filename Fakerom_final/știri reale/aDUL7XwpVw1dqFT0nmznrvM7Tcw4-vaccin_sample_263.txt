---Vaccin sample---
În prima seară a festivalului Electric Castle din Cluj-Bonțida, a fost prezent și premierul Florin Cîțu, însoțit de primarul municipiului Cluj Napoca, Emil Boc.
Cîțu a spus în mai multe rânduri că vrea să participe la cele două festivaluri clujene, Electric Castle și Untold, evenimente care atrag la fiecare ediție sute de mii de participanți.
După cele două sesiuni de alegeri interne care au avut loc vineri în organizațiile PNL din Sibiu și Alba – în ambele județe câștigând susținătorii premierului, respectiv Raluca Turcan la Sibiu și Ion Dumitrel la Alba – Cîțu și-a făcut apariția, seara, printre festivalierii care au încins atmosfera petrecerii la faimosul Castel Banffy de la Bonțida.
Festivalul Electric Castle se desfășoară timp de 10 zile. Mai precis, 3 zile se vor desfășura concerte la castelul Banffy, în localitatea Bonțida, iar încă 7 zile evenimentele festivalului se vor muta în municipiul Cluj-Napoca, atât în centrul orașului cât și pe Cetățuie.
Organizatorii festivalului au pregătit o ediție specială în 2021, după peste un an de pandemie fără evenimente mari în România. Accesul în festivalul Electric Castle este permis cu dovada de vaccinare, test PCR negativ nu mai vechi de 72 de ore, test antigen negativ nu mai vechi de 24 de ore, dovada că participantul a avut Covid. Festivalul oferă posibilitatea participanților să își facă teste gratuite antigen la clinicile Medlife din Cluj.
Imaginea cu premierul și Emil Boc a fost difuzată de Digi24.
