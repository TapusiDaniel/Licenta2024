---Vaccin sample---
Guvernul urmează să aprobe, în şedinţa de miercuri, printr-o hotărâre, anexa la HG nr. 579/2016 pentru aprobarea Normelor metodologice de aplicare a Legii nr. 273/2004 privind procedura adopţiei.

Prin proiectul de act normativ, se arată în nota de fundamentare, pornind de la modificările aduse procedurii de adopţie prin Legea nr. 268/2020 şi de la dificultăţile identificate în practică, se propune, ca modificare, reglementarea procedurii de verificare anuală a îndeplinirea condiţiilor care au stat la baza eliberării atestatului.

De asemenea, se spune în document, au fost incluse prevederi referitoare la evaluarea anuală în situaţia în care adoptatorul/familia adoptatoare îşi schimbă domiciliul/reşedinţa după obţinerea atestatului şi stabilirea ierarhiei priorităţii la adopţie pentru familiile care au acest drept stabilit prin lege.

Prin acelaşi proiect de act normativ se are în vedere asigurarea premiselor accesului echitabil pentru toţi adoptatorii/familiile adoptatoare la intrarea pe liste în procesul de potrivire, stabilind un singur criteriu de ierarhizare, vechimea atestatelor, şi, respectiv, stabilirea unei perioade maxime în care se poate derula potrivirea practică, respectiv 3 luni de la acordul adoptatorului/familiei adoptatoare cu privire la continuarea procedurii de potrivire practică.

O altă modificare vizează eliminarea birocratizării excesive a anumitor etape ale procesului de adopţie, prin înlocuirea copiilor legalizate după anumite documente cu copii certificate de către direcţie, pentru conformitate cu originalul.

Pe agenda şedinţei de Executiv figurează şi un proiect de hotărâre pentru aprobarea indicatorilor tehnico-economici ai obiectivului de investiţii "Construirea unui centru de arşi şi reorganizarea fluxurilor medicale ale spitalului pentru o mai bună poziţionare şi conectare a Departamentelor Urgenţă, ATI şi chirurgie pentru Spitalul Clinic Judeţean de Urgenţă Târgu Mureş".

Un alt proiect de hotărâre supus adoptării în Guvern vizează suplimentarea pe anul 2021 a sumei prevăzute ca justă despăgubire aprobată prin HG nr. 499/2010 privind declanşarea procedurilor de expropriere a imobilelor proprietate privată situate pe amplasamentul lucrării de utilitate publică "Lărgire la 4 benzi - Centura Bucureşti Sud între A2 (km 23+600) şi A1 (km 55+520)", precum şi modificarea şi completarea anexei nr. 2 la HG nr. 499/2010.

În aceeaşi şedinţă, Executivul va aproba, tot prin hotărâre, acordarea unui ajutor umanitar din rezerva Ministerului Sănătăţii, cu titlu gratuit, pentru Tunisia, în conformitate cu prevederile articolului 41 alineat (4) din Legea nr .95/2006 privind reforma în domeniul sănătăţii.

Ajutorul, acordat în vederea gestionării epidemiei de COVID -19, constă în 187.200 de doze de vaccin COVID-19, din numărul de doze achiziţionate de Ministerul Sănătăţii şi livrate de către compania AstraZeneca.

Nu în ultimul rând, Guvernul urmează să aprobe pe ordinea suplimentară a şedinţei şi o hotărâre referitoare la mai multe măsuri de relaxare care urmează să fie aplicate de la 1 august privind organizarea de spectacole, evenimente sportive şi private, mitinguri, workshop-uri, precum şi referitoare la activităţile din baruri, cluburi, discoteci şi săli de jocuri propuse prin Hotărârea nr. 50 a CNSU. AGERPRES/(AS - autor: Daniel Florea, editor: Florin Marin, editor online: Gabriela Badea) 