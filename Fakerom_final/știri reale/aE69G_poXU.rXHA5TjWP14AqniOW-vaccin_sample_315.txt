---Vaccin sample---
Direcţia de Sănătate Publică (DSP) Galaţi a confirmat un nou caz de infectare cu tulpina Delta la un bărbat vaccinat împotriva COVID-19 cu ambele doze de vaccin Pfizer, informează, miercuri, Prefectura Galaţi.

Potrivit sursei citate, este vorba despre un bărbat de 57 de ani, din Galaţi, care nu are istoric recent de călătorie.

Bărbatul este vaccinat, de la începutul anului 2021, cu ambele doze de vaccin Pfizer. Acesta s-a testat în data de 1 august, fiind declarat pozitiv. Pe data de 17 august a venit confirmarea de infectare cu tulpina Delta.

În urma anchetei epidemiologice, s-a stabilit că bărbatul nu a intrat în contact cu nicio persoană venită din străinătate.

Gălăţeanul este la domiciliu şi are o stare de sănătate bună.

Acesta este cel de-al doilea caz de infectare cu tulpina Delta din judeţul Galaţi, primul fiind confirmat pe 16 iulie la un bărbat de 59 de ani care s-a întors din Marea Britanie.

DSP Galaţi a raportat şi un deces la o persoană infectată cu coronavirus. Este vorba despre un bărbat de 27 de ani, nevaccinat, cu obezitate. Acesta a fost testat pozitiv pe data de 1 august, dar a refuzat iniţial internarea. În data de 5 august, a solicitat ajutor medical, fiind internat la Spitalul de Boli Infecţioase, de unde, pe 10 august, a fost transferat la Spitalul de Urgenţă "Sf. Apostol Andrei", pe secţia de ATI.

De la începutul pandemiei în judeţul Galaţi au decedat 954 de persoane. AGERPRES/(AS - autor: Dan Paic, editor: Karina Olteanu, editor online: Simona Aruştei)