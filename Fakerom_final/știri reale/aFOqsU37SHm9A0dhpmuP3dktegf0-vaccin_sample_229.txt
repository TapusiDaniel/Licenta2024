---Vaccin sample---
Statele grupului de la Vişegrad (Polonia, Ungaria, Republica Cehă şi Slovacia) au cerut miercuri Comisiei Europene să acţioneze mai rapid în achiziţia şi distribuţia vaccinurilor anti-COVID-19, relatează agenţia EFE.

Mesajul a fost transmis după o reuniune a liderilor celor patru ţări desfăşurată în oraşul polonez Cracovia şi ocazionată de aniversarea a trei decenii de la crearea acestei iniţiative, întâlnire la care a participat şi preşedintele Consiliului European, Charles Michel.

Discuţiile la acest summit au fost dominate de gestionarea pandemiei şi impactul economic al acesteia. Printre alte subiecte abordate s-au regăsit ajutoarele necesare pentru redresarea economiei, securitatea energetică şi digitală, precum şi consolidarea relaţiilor multilaterale.

Premierul polonez Mateusz Morawiecki a cerut Comisiei Europene ''să folosească întreaga forţă economică a Uniunii Europene pentru a face presiuni asupra marilor corporaţii'' farmaceutice cu care a semnat contracte pentru furnizarea de vaccinuri, dar care, deşi au primit ''plăţi anticipate consistente'', au evitat includerea în aceste angajamente a unor dispoziţii specifice care să asigure livrări în cantităţi şi termene clare.

La rândul său, premierul ungar Viktor Orban a vorbit despre necesitatea frânării pandemiei cu ajutorul vaccinurilor ''care funcţionează'', aluzie clară la decizia ţării sale de a cumpăra vaccinul rusesc Sputnik V fără a mai aştepta o autorizare a acestuia de către instituţiile UE. ''Nu există vaccin oriental şi nici occidental, există vaccin bun şi vaccin prost'', a indicat şeful guvernului ungar, care a sugerat separarea problemei vaccinării de cea politică. Este necesar ca vaccinurile să sosească rapid, cu respectarea regulilor de siguranţă, şi ''viteza este mai importantă decât preţul vaccinurilor'', a mai spus Orban.

Şi premierul ceh Andrej Babis consideră că UE ar trebui să acţioneze mai rapid şi mai eficient în achiziţia vaccinurilor, despre care a apreciat că sunt esenţiale pentru protejarea economiei ţărilor grupului de la Vişegrad, regiune pe care a descris-o drept ''un mare spaţiu pentru investiţii''.

Grupul de la Vişegrad, fondat pe 15 februarie 1991 în localitatea ungară al cărei nume îl poartă, a fost creat pentru constituirea unui front comun al statelor central-europene care împărtăşesc provocări comune.

Odată cu venirea la putere a lui Viktor Orban în Ungaria şi a Partidului Lege şi Justiţie (PiS) în Polonia, aceste ţări conduse de guverne conservatoare au intrat în conflict cu Comisia Europeană, care a lansat împotriva lor o serie de acuzaţii şi proceduri de sancţionare, printre principalele teme divergente numărându-se reformele judiciare, migraţia şi drepturile persoanelor LGBT.AGERPRES/(AS - autor: Sorin Popescu, editor: Irina Cristea, editor online: Ada Vîlceanu)