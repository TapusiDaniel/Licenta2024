---Vaccin sample---
Directorul companiei farmaceutice americane Moderna, Stéphane Bancel, a avertizat marţi Uniunea Europeană că prelungirea negocierilor pentru achiziţia vaccinului împotriva COVID-19 produs de această companie riscă să întârzie livrările către statele UE, alte ţări care au semnat deja contracte având prioritate, ultima fiind Regatul Unit, care a încheiat tot marţi contractul cu Moderna, relatează agenţiile AFP şi Reuters.
”Avem discuţii, dar nu avem contract” cu UE, a declarat Stéphane Bancel pentru AFP.
Comisia Europeană a anunţat pe 24 august că se află în ”discuţii avansate” cu compania Moderna pentru achiziţia a 80 de milioane de doze de vaccin, dar nici un angajament ferm nu a fost finalizat de atunci. Între timp, Moderna a semnat contracte cu Elveţia, Japonia, Canada, Israel şi Qatar, plus cele 100 de milioane de doze promise Statelor Unite.
Compania farmaceutică americană a anunţat marţi încheierea unui contract şi cu Regatul Unit pentru livrarea vaccinului începând din martie 2021, sub rezerva aprobării acestui vaccin de către organismele de reglementare.
”Există o serie de chestiuni administrative, dosare, chichiţe, ajustări între state şi astfel este greu de gestionat când sunteţi 27 (de ţări) în comparaţie cu una singură”, a explicat Stéphane Bancel, referindu-se la discuţiile cu Comisia Europeană.
Prin urmare, precizează el, ”este clar că suntem în întârziere, aceasta nu va limita cantitatea totală, dar va încetini livrările” către statele UE.
Producţia vaccinului companiei Moderna destinată livrărilor în afara SUA va fi realizată în Elveţia, în unităţile grupului Lonza, iar condiţionarea în flacoane se va face în Spania, în unităţile de la Madrid ale grupului Rovi.
Chiar dacă Agenţia Europeană pentru Medicamente (EMA) va autoriza vaccinul Moderna înainte de sfârşitul anului, dar fără să fie semnat un contract, primele doze nu vor putea fi livrate către UE, fiind rezervate pentru ţările care au semnat contracte înainte, insistă directorul companiei farmaceutice americane.
Moderna a anunţat luni că vaccinul său experimental împotriva COVID-19 are eficacitate de 94,5%, conform datelor testelor clinice din faza a treia.
Comisia Europeană a semnat până în prezent, în numele statelor membre ale UE, contracte pentru achiziţia vaccinurilor împotriva COVID-19 dezvoltate de companiile AstraZeneca, Johnson&Johnson, Sanofi şi Pfizer. Executivul comunitar şi-a exprimat speranţa că în curând se va ajunge la un acord şi cu Moderna.
Sursa: Agerpres
