---Vaccin sample---
Bilanțul deceselor legate de noul coronavirus a depășit pragul de 3 milioane la nivel global, potrivit Reuters, în condițiile în care un nou val de cazuri pune în dificultate majoritatea statelor care fac eforturi pentru a accelera campania de vaccinare a populației. 

La nivel global se înregistrează din nou o creștere și a numărului de decese, mai ales în Brazilia și India. Oficialii din domeniul sănătății pun bilanțul dramatic pe seama mutațiilor înregistrate la tulpinile detectate inițial în Marea Britanie și Africa de Sud, dar și pe seama faptului că oamenii au obosit să mai respecte cu strictețe măsurile de carantină și alte restricții. Potrivit bilanțului Reuters, a fost nevoie de mai bine de un an pentru a depăși pragul de 2 milioane de victime ale pandemiei de coronavirus. Restul de un milion de decese a fost însă înregistrat în doar trei luni. Brazilia conduce detașat în acest sumbru bilanț: unul din fiecare patru decese înregistrate la nivel mondial în fiecare zi. Organizația Mondială a Sănătății a atras atenția că aceasta țară se confruntă cu o situație critică, sistemul de sănătate fiind practic copleșit. "Într-adevăr, Brazilia se confruntă cu o situație foarte gravă în acest moment", a declarat epidemiologul OMS Maria Van Kerkhove, adăugând că 90% din secțiile de terapie intensivă din majoritatea spitalelor sunt ocupate. De asemenea, India a raportat luni un nou record al cazurilor de Covid-19, devenind a doua națiune după SUA cu un bilanț zilnic de peste 100.000 de noi infecții confirmate în 24 de ore. Continentul european, cu cele 51 de state, este regiunea cu cel mai mare număr de decese, aproximativ 1,1 milioane. Cinci state europene, printre care Regatul Unit, Rusia, Franța, Italia și Germania, reprezintă 60% din acest bilanț al victimelor.SUA rămân în continuare țara cu cel mai mare număr de decese înregistrate de la debutul pandemiei, respectiv 555.000 (19% din totalul la nivel mondial). Numărul de cazuri Covid-19 a crescut în ultimele trei săptămâni, însă experții din domeniul sănătății cred că ritmul extrem de accelerat al campaniei de vaccinare din SUA va opri o creștere a numărului de decese. O treime din populație a primit cel puțin o doză de vaccin antiCovid. Cel puțin 370,3 milioane de oameni ( aproximativ 4.75% din populația globului) au primit o doză de vaccin antiCovid până duminică. Cu toate acestea, OMS a făcut apel la statele mai bogate să doneze mai multe doze de vaccin antiCovid pentru țările mai sărace și mai vulnerabile.