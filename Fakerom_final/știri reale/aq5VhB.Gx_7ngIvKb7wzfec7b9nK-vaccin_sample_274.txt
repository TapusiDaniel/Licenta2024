---Vaccin sample---
Companiile farmaceutice care au folosit fonduri publice pentru a-şi dezvolta vaccinurile împotriva COVID-19 ar trebui să împărtăşească brevetele cu firmele care ar putea iniţia instantaneu producţia de astfel de seruri, a afirmat vineri premierul Poloniei, Mateusz Morawiecki, potrivit DPA.

"Banii care au fost cheltuiţi în comun pe acest obiectiv au ajuns la oameni de ştiinţă şi la companii farmaceutice. Iar acum se pare că sunt în urmă cu producţia sau că vaccinurile sunt trimise în afara UE de la fabrici de producţie europene", a scris Morawiecki într-o postare pe reţelele de socializare.

"Sănătatea şi viaţa cetăţenilor noştri sunt prea importante pentru a fi sacrificate de dragul unor rezultate financiare mai bune pentru câteva firme", a spus el.

Morawiecki a mai declarat că, la summitul UE de joi, a înaintat o propunere pentru distribuirea brevetelor.

Purtătorul de cuvânt al guvernului polonez, Piotr Mueller, a clarificat apoi că firmele farmaceutice ar fi compensate pentru aceste transferuri de brevete.

La sfârşitul lunii ianuarie, preşedintele Consiliului European, Charles Michel, a ameninţat companiile farmaceutice cu măsuri din partea Comisiei Europene dacă întârzierile în livrările de vaccinuri vor continua.

Articolul 122 din Tratatul UE permite adoptarea de măsuri de urgenţă "dacă apar dificultăţi majore în livrarea anumitor produse".

Potrivit unui oficial al UE, ţările membre ar putea oferi Comisiei Europene dreptul de a decide adoptarea unor măsuri excepţionale.

De exemplu, Comisia ar putea emite licenţe obligatorii unor companii, permiţând şi altor producători să dezvolte un vaccin. AGERPRES/(AS - autor: Ionuţ Mareş, editor: Gabriela Ionescu, editor online: Gabriela Badea) 