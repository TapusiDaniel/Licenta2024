---Vaccin sample---
Comisia Europeană a anunţat luni că a declanşat acţiuni legale împotriva companiei farmaceutice britanico-suedeze AstraZeneca pentru încălcarea contractului privind furnizarea vaccinului anti-COVID-19 şi pentru neprezentarea unui plan fiabil care să asigure respectarea unui calendar al livrărilor, relatează Reuters, preluată de Agerpres.
”Comisia a iniţiat vineri acţiuni legale împotriva AstraZeneca”, a declarat la o conferinţă de presă un purtător de cuvânt al executivului comunitar. Acesta a mai spus că toate cele 27 de state membre sprijină demersul.
După ce a redus numărul dozelor de vaccin livrate statelor UE în primul trimestru, invocând probleme de randament a producţiei, AstraZeneca s-a angajat să facă ”toate eforturile rezonabile” pentru a livra către UE circa 180 de milioane de doze de vaccin în trimestrul doi. Însă pe 12 martie compania a anunţat că va putea livra numai o treime din această cantitate.
Comisia Europeană ceruse anterior companiei AstraZeneca să redirecţioneze către UE doze de vaccin produse la cele două fabrici ale sale din Marea Britanie, dar AstraZeneca a răspuns că producţia acestora este alocată britanicilor, susţinând că aşa prevede contractul semnat cu guvernul de la Londra cu trei luni înaintea celui semnat cu Comisia Europeană.
sursa foto: site AstraZeneca
