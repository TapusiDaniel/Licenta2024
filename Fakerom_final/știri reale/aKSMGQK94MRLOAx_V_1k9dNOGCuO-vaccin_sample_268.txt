---Vaccin sample---
Guvernul nu-și va atinge țintele asumate în campania de vaccinare anti-COVID, însă premierul Florin Cîţu "este un om norocos", pentru că, fără să reuşească să atingă aceste ţinte, "a constatat că pandemia în România nu mai evoluează", spune deputatul PSD Alexandru Rafila.

"În ce priveşte campania de vaccinare, am văzut de curând că prim-ministrul a spus că toate declaraţiile lui anterioare nu au fost legate de ţinte, ci au fost o discuţie de principiu - ce bine ar fi să. (...) Mai întâi am aflat de 5 milioane de persoane vaccinate la data de 1 iunie, apoi de 10,4 milioane de persoane - în septembrie, aceeaşi cifră la 1 august şi ne-am tot învârtit în jurul unor cifre. 
Am aflat acum de fapt că scopul vaccinării era oprirea pandemiei. Acum, pandemia în România nu mai evoluează decât la nivel sporadic, dar asta nu înseamnă că neatingerea acestor ţinte care au fost în mod repetat susţinute de către Guvern nu va avea niciun impact. 
Domnul Cîţu este un om norocos. Fără să reuşească să atingă niciuna dintre ţintele asumate, a constatat că pandemia în România nu mai evoluează. Ce se va întâmpla în situaţia în care în toamnă vom înregistra un număr important de cazuri şi ne vor reîntoarce la o situaţie de restricţii pentru populaţie, care va bloca din punct de vedere economic şi social ţara?", a afirmat Rafila într-o conferinţă de presă la sediul central al PSD, conform Agerpres.

El a mai spus că din punct de vedere logistic nu sunt reproșuri, pentru că Valeriu Gheorghiţă şi-a făcut treaba, însă lucrurile au fost ratate pe toate planurile din punct de vedere al organizării efective a campaniei, mai ales de comunicare şi de informare, de convingere a populaţiei, de transmitere a unui sentiment de siguranţă şi de încredere în Guvern.

"Avem sub 15.000 de persoane care se vaccinează zilnic cu doza întâi, lucrul ăsta ne arată că dacă acest număr de persone se va menţine, până la sfârşitul acestui an, maxim 7 milioane de oameni se vor vaccina. 
Este clar că ţintele nu au fost atinse, nici nu vor fi atinse, pentru că inconsecvenţa şi neseriozitatea sunt lucrurile pe care le transmite Guvernul pentru o problemă de sănătate publică foarte serioasă", a adăugat Rafila.

Întrebat joi dacă mai crede că România va atinge ținta stabilită de guvern, de 10 milioane de persoane vaccinate în 1 septembrie, premierul Florin Cîțu a susținut că, deși țintele nu au fost atinse, campania de vaccinare este un succes care se vede în numărul redus al cazurilor noi de COVID-19 și în ridicarea restricțiilor.
"Aceste targeturi au fost estimări făcute de specialiști pentru a atinge acea imunitate. Înainte de a ajunge la această cifră, avem rezultate. Depinde de noi să ne menținem acolo. 
Obiectivul meu nu este de a vaccina cât mai multe persoane, obiectivul meu este de a depăși pandemia. Iar pandemia o depășim prin vaccinare. Azi avem rezultate bune pentru că am avut o campanie de vaccinare de succes", a declarat Cîțu.