---Vaccin sample---
Numărul de cazuri de COVID-19 în Europa de Est a depăşit pragul de 10 milioane vineri, potrivit unui bilanţ întocmit de Reuters, în timp ce ţările din regiune au în vedere creşterea achiziţiilor de vaccinuri de la mai mulţi furnizori pentru a accelera programele de imunizare, relatează Agerpres..
Ţările din Europa de Est au raportat mai mult de 10,02 milioane de cazuri de COVID-19 şi 214.691 de decese de la debutul pandemiei. Cu toate acestea, potrivit unei analize Reuters, media zilnică de noi cazuri în regiune a scăzut cu aproape 31% în ultimele 30 de zile, în raport cu luna precedentă.
Rusia înregistrează cele mai multe cazuri de infecţii în regiune şi a devenit prima ţară europeană care a depăşit luni 4 milioane. De altfel, Rusia este şi ţara care a raportat cele mai multe decese în Europa de Est – aproximativ 79.194, potrivit aceluiaşi bilanţ Reuters.
În Europa de Est, şapte ţări – Rusia, Polonia, Republica Cehă, România, Ungaria, Slovacia şi Bulgaria – au administrat aproximativ 4,5 milioane de doze de vaccin împotriva COVID-19, potrivit datelor provenite de la ministerele sănătăţii din statele respective.
Până în prezent, Rusia a administrat cel puţin 1 milion de vaccinuri împotriva COVID-19, conform cifrelor raportate de autorităţi. Presupunând că fiecare persoană are nevoie de două doze de ser, aceasta reprezintă o cantitate suficientă de vaccinuri pentru imunizarea a aproximativ 0,3% din populaţia ţării, potrivit analizei Reuters.
Potrivit bilanțului Reuters, România a vaccinat cele mai multe persoane – 4% din populație, urmată de Polonia, Cehia, Ungaria și Slovacia cu câte 3%, Rusia și Bulgaria vaccinând până acum doar 1% din populație.
Pe fondul pandemiei care a ucis deja 750.000 de persoane numai în Europa, întârzierea în livrări anunţată de producătorii de vaccinuri AstraZeneca PLC şi Pfizer Inc a pus în pericol obiectivul Uniunii Europene de a vaccina 70% dintre adulţi până în vară.
Pentru a face faţă penuriei de vaccinuri, multe ţări din Europa de Est au început să caute furnizori din ţări precum China şi Rusia.
Ungaria va începe în curând imunizarea persoanelor care nu suferă de boli cronice cu vaccinul rusesc Sputnik V, devenind astfel prima ţară membră a UE care îl foloseşte, în timp ce premierul ceh Andrej Babis a declarat miercuri că ţara sa va aştepta aprobarea vaccinului rusesc de către Agenţia Europeană a Medicamentului (EMA).
Ucraina, care a înregistrat peste 1,2 milioane de cazuri de coronavirus şi 24.058 de decese, a acceptat deja să cumpere unele vaccinuri din China şi se aşteaptă să primească cel puţin 8 milioane de doze în cadrul COVAX, programul global de ajutorare a celor mai sărace ţări, creat de OMS şi Alianţa pentru vaccinuri (GAVI).
Sursa foto: Pixabay
