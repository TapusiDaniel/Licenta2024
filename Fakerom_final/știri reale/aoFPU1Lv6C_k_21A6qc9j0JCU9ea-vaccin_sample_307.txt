---Vaccin sample---
Ministerul Sănătăţii din Brazilia a atras atenţia marţi că 1,5 milioane de persoane care au primit prima doză de vaccin anticoronavirus nu s-au mai prezentat pentru a-şi face şi rapelul, transmite EFE.

Ministerul a cerut populaţiei să respecte calendarul de imunizare, explicând că o singură doză de vaccin nu oferă suficientă protecţie împotriva bolii.

''Cu toate că intervalul (pentru a doua doză) a expirat, consemnul este să se respecte schema de vaccinare'', a declarat Francieli Fontana, coordonatoarea la nivel naţional a Planului de Imunizare, într-o întâlnire cu presa.

Cu o medie zilnică de peste 3.000 de decese asociate coronavirusului, Brazilia se află în prezent în cea mai severă fază a pandemiei, cu peste 13,5 milioane de persoane contagiate.

Propagarea virusului continuă în ritm accelerat din cauza lentorii cu care se desfăşoară campania de vaccinare, care a început la 17 ianuarie în Brazilia, ţară cu peste 210 milioane de locuitori.

Până în prezent, aproape 24 de milioane de persoane au primit prima doză de vaccin (11,26% din populaţie) şi doar 7 milioane au făcut şi rapelul (3,5% din populaţie), potrivit datelor oficiale. AGERPRES/(AS - autor: Gabriela Ionescu, editor: Tudor Martalogu, editor online: Simona Aruştei)