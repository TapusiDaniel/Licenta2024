---Vaccin sample---
Numărul pacienţilor cu coronavirus aflaţi în stare gravă a depăşit în Israel pragul de 200, pentru prima oară din aprilie, transmite duminică dpa.

Ministerul Sănătăţii din Israel a anunţat că în prezent sunt 362 de pacienţi cu coronavirus care sunt trataţi în spitale, iar dintre aceştia, 212 sunt consideraţi a fi în stare foarte gravă, din care 37 sunt conectaţi la aparate de respiraţie artificială.

Israelul a început duminică vaccinarea generală cu cea de-a treia doză de vaccin anticoronavirus a adulţilor de peste 60 de ani, notează EFE. Potrivit presei locale, zeci de mii de israelieni şi-au făcut deja programare pentru a primi a treia doză a serului Pfizer.

Circa 58% din populaţia de 9,3 milioane de israelieni sunt complet vaccinaţi, iar printre cei de peste 50 de ani, procentul este de 88%.

Totuşi, numărul infectărilor noi raportate într-o zi a depăşit pragul de 2.000 pentru şase zile la rând, situaţie atribuită răspândirii variantei Delta, mult mai contagioasă. AGERPRES/(AS - autor: Gabriela Ionescu, editor online: Ada Vîlceanu) 