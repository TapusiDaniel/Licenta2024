---Vaccin sample---
Alianța pentru Unirea Românilor susține, într-un comunicat, că intenția Comisiei Europene de a introduce un pașaport digital de vaccinare este o măsură discriminatorie, care ”va alimenta opiniile care consideră că autoritățile naționale, dar mai ales cele internaționale, precum cele de la vârful UE, acționează pentru un control mai strict al populației”. Potrivit AUR, introducerea unui pașaport digital de vaccinare este echivalentă cu impunerea unui act de identitate european prin care se discriminează între „cetățeni model” și „cetățeni indezirabili.
Redăm mai jos integral comunicatul AUR:
”Alianța pentru Unirea Românilor a luat act cu îngrijorare de intenția Comisiei Europene de a introduce un pașaport digital de vaccinare anti-COVID-19, prin care se va limita libertatea de mișcare a cetățenilor europeni.
Dacă această măsura va fi adoptată se vor crea două categorii de cetățeni: cei care se vor putea bucura de libertatea de mișcare și cei care vor fi sancționați pentru opiniile lor sau pentru faptul că nu fac parte din categoriile prioritate de populație care sunt imunizate prin vaccinare.
Introducerea unui pașaport digital de vaccinare este echivalentă cu impunerea unui act de identitate european prin care se discriminează între „cetățeni model” și „cetățeni indezirabili”. Această măsură discriminatorie va alimenta opiniile care consideră că autoritățile naționale, dar mai ales cele internaționale, precum cele de la vârful UE, acționează pentru un control mai strict al populației, pentru sancționarea celor cu opinii dizidente și restrângerea drepturilor și libertăților.
AUR cere autorităților statului român, comisarului din partea României, Adina Vălean, și altor reprezentanți ai României în diversele foruri europene, să se opună acestei măsuri discriminatorii, antidemocratice și periculoase pentru libera circulație a persoanelor, unul din pilonii pe care a fost construită Uniunea Europeană.
Condiționarea deplasării în spațiul comunitar de prezentarea unui test negativ la ieșirea, respectiv intrarea din/în țară este o măsură de protecție suficientă în raport cu posibilitatea răspândirii virusului SARS-CoV-2 în urma deplasărilor transfrontaliere.”
Context
Comisia Europeană va prezenta în martie o propunere privind crearea unui paşaport de vaccinare digital la nivelul UE, a anunţat luni preşedintele CE, Ursula von der Leyen, transmite Reuters.
„În ceea ce priveşte întrebarea cum ar putea arăta paşaportul verde digital, vom prezenta o propunere legislativă în martie”, a afirmat Ursula von der Leyen într-o videoconferinţă cu parlamentarii germani.
Statele care sunt dependente de turism doresc adoptarea accelerată a unui astfel de document pentru a-şi salva sezonul estival.
„Sunt încântat că există un sprijin larg pentru ideea unui ‘paşaport verde’, rămâne acum să fie creat cât mai rapid posibil”, a declarat săptămâna trecută cancelarul austriac Sebastian Kurz.
Susţinut de Bulgaria, liderul austriac a pledat pentru un certificat care să permită călătoriile şi accesul în restaurante pentru persoanele vaccinate, dar şi pentru cei care sunt consideraţi ca fiind „imunizaţi”, după ce au contractat virusul.
Şi Asociaţia Internaţională a Transportatorilor Aerieni (IATA) a anunţat lansarea unui permis de călătorie la finalul lunii martie, punând în funcţiune un sistem digital pentru rezultatele testelor şi certificatele de vaccinare, ceea ce va ajuta la facilitarea călătoriilor internaţionale.
Este esenţial ca guvernele să înceapă să emită cetăţenilor certificate de vaccinare digitale, care apoi vor servi drept bază pentru permisul de călătorie, a apreciat IATA.
Perspectivele pentru companiile aeriene s-au înrăutăţit recent, comparativ cu previziunile IATA din decembrie, din cauza înăspririi restricţiilor de călătorie, dar Asociaţia Internaţională a Transportatorilor Aerieni se pregăteşte de o redresare a călătoriilor în acest an. Vara aceasta va fi decisivă pentru multe companii aeriene şi turistice, care încearcă să supravieţuiască în urma restricţiilor impuse pentru stoparea pandemiei de coronavirus (COVID-19), apreciază IATA.
