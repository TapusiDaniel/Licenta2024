---Vaccin sample---
Încă 22 de infectări cu tulpina britanică și una cu tulpina braziliană au fost confirmate în România săptămâna trecută, iar numărul total se apropie de o mie de cazuri cu variantele care determină îngrijorare, potrivit unei centralizări publicată de Institutul Național de Sănătate Publică (INSP).
Conform sursei citate, până la data de 25 aprilie au fost confirmate 970 de cazuri de infectare cu tulpina britanică (B.1.1.7) a coronavirusului, față de 948 în urmă cu o săptămână și 3 cazuri cu tulpina braziliană (P.1), cu unul mai mult decât în săptămâna precedentă. Numărul infectărilor cu tulpina sud-africană (B.1.351) a rămas la 5.
În total, au fost realizate 1.536 de secvențieri, rata de confirmare fiind de 64%.
Cazul nou confirmat cu varianta braziliană (P.1) este o femeie în vârstă de 64 de ani, din București, care provine dintr-un focar familial cu 3 cazuri de COVID-19.
Dintre cele 978 de cazuri cu variantele care determină îngrijorare, 27 de persoane infectate cu tulpina britanică au decedat.
La unul dintre cazurile confirmate cu linia genetică B.1.1.7, având județ de infectare Suceava și la unul dintre cazurile confirmate cu linia genetică B.1.351, având județ de infectare Ilfov, a fost depistată mutația E484K.
„Mutația E484K nu reprezintă ea însăși o nouă variantă, ci este o mutație care a fost identificată inițial la varianta sud-africană (B.1.351), apoi braziliană B.1.1.28 (diferită de VOC B.1.351) și, mai recent, la cea britanică (B.1.1.7). Mutația se află în proteina spike și pare să aibă un impact asupra răspunsului imun al organismului și, posibil, asupra eficacității vaccinale, în sensul scăderii acesteia”, precizează INSP.
Ministerul Sănătății a anunțat, joi, că o tulpină indiană a coronavirusului a fost confirmată în România la un muncitor indian din Colonia Bod din județul Brașov, însă, potrivit INSP, varianta identificată diferă de cea care ar fi generat situația epidemiologică actuală din India.
sursa foto: Inquam Photos/ George Călin
