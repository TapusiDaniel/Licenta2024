---Vaccin sample---
​Riscul ca cei 400.000 de pacienți oncologici din România să moară s-a triplat în timpul pandemiei de coronavirus, în condițiile în care cei mai mulți dintre aceștia "au fost externați peste noapte și trimiși acasă, la sute de kilometri, să aștepte", atrage atenția Cezar Irimia, președintele celei mai mari asociații care reprezintă bolnavii de cancer din România. Cezar Irimia acuză faptul că "sistemul de sănătate lasă fără tratament sau diagnostic cert în această perioadă foarte mulți pacienți". 

Soluțiile pe care Cezar Irimia le cere în cel mai scurt timp posibil pentru ca bolnavii de cancer să aibă acces la tratament: 

Implementarea unor soluții tehnice pentru ca pacientii oncologici să poată începe sau continua tratamentul salvator în cel mai scurt timp posibil!

Spitalele să asigure un parcurs distinct - un culoar verde pentru pacienții care vin la tratament - testare, săli amenajate special pentru pacientii oncologici și alți pacienți cronici -, să implementeze un sistem de programare online. Doar în aceste condiții medici pot evalua corect situația fiecărui pacient în parte, punând în balanță riscurile asociate expunerii la infecția cu cornavirous și riscurile aferente amânării tratamentului și de progresie rapidă a tumorii.

Crearea unui circuit separat pentru pacientul cu cancer infectat cu coronavirus, deoarece acesta poate deveni ușor un focar de infecție pentru ceilalți pacienți aflați la terapie sau pentru personalul medical.

În cazul în care pacienții oncologici trebuie să rămână la domiciliu, implementarea unui sistem care să permită consultațiile la distanță și monitorizarea efectelor adverse.

Reglementări care să permită ridicarea tratamentului de către o altă persoană în numele bolnavului, indiferent de tipul de farmacie (circuit deschis sau inchis) prin care tratamentul este eliberat; livrarea tratamentului în condiții de siguranță, administrarea tratamentului, inclusiv perfuzabile, şi la domiciliul pacientului, precum și recoltarea de analize la domiciliul pacientului oncologic, sub supravegherea personalului medical.

Pentru a-i proteja și a le administra în continuare tratamentul, e nevoie de reglementări care să permită achiziționarea tratamentului compensat prescris și din județul de reședintă al pacientului, pentru a evita deplasarea acestuia. Așa cum arată legislația în vigoare, birocrația îi condamnă la moarte sigură. Cu sau fără amenințarea COVID-19, birocrația pune în continuare semnul egal între cancer și moarte.

Cezar Irimia: Tratementele și investigaţiile sunt amânate, un motiv de disperare în rândul pacienților

Cezar Irimia, președintele cele mai mari asociații care reprezintă bolnavii de cancer din România, afirmă că "Frustrarea pacienților cu cancer este imensă în aceste zile apasatoare ale pandemiei de COVID19. Aproape 400.000 de romani au acceptat un diagnostic greu, au ajuns să își cunoască boala și știu că, in conditii normale, speranța de viață e ridicată în zilele noastre, pentru majoritatea tipurilor de cancer. Și brusc, în plină pandemie, riscul lor de a muri e triplu. Pe pacienții care astăzi au nevoie de tratament și diagnostic rapid, îi condamă la moarte sigură sistemul de sănătate din România, bătrânul campion al deceselor evitable, al infecțiilor intraspitalicești, al mortalității materne ridicate, al finanțării celei mai mici din PIB. Abia acum se va vedea faptul că sistemul de sănătate, la rândul său, e neoplazic, în stadiu terminal, și mai nou, are ca patologie asociată COVID -19. Ani de zile, obsesiv FABC v-a transmis aceasta 'radiografie' a sistemului sanitar, radiografie ignorata de guvernele Romaniei! Acum, culegem cu totii rezultatele iresponsabilității!"Potrivit lui Cezar Irimia, studiile recente arată că "pacienții oncologici infectați cu coronavirus au un risc de 3,5 ori mai mare de a necesita internare pe secția de terapie intensivă, ventilație mecanică și deces, comparativ cu pacienții fără cancer. Este principalul motiv pentru care trebuie să-i protejăm și să nu-i lăsăm fără acces la tratamenul de care au nevoie, oricare ar fi el: chimioterapie, radioterapie, imunoterapie sau chirurgie. Cu toate acestea, marea majoritate a pacienților oncologici au fost externați peste noapte, trimiși acasă, la sute de kilometri, să aștepte. Pacienții diagnosticați în stadii avansate ale bolii necesită în regim de urgență prescrierea și inițierea tratamentului."

Cezar Irimia

Președintele cele mai mari asociații care reprezintă bolnavii de cancer din România acuză faptul că "Sistemul de sănătate lasă fără tratament sau diagnostic cert în această perioadă foarte mulți pacienți, din varii motive. În primul rând, unitățile spitalicești nu sunt pregătite să asigure protecția minimă necesară nici medicilor, nici pacienților oncologici care fie sunt internați, fie trebuie să își continue tratamentul în spital. Medicii se tem de interacțiunea directa cu pacienții, pentru a nu-i infecta sau a fi la rândul lor infectați, și în lipsa soluțiilor de testare, evită consulturile pe cât posibil. Drept dovadă stau apelurile disperate pe rețele de socializare ale centrelor regionale de oncologie în acest sens, cozile de la intrarea acelorași instituții."Acum se încearcă resuscitatea sistemului național de sănătate, rămas anchilozat în epoca pre-digitalizare, și pre-vaccin, prin reconsiderarea rolului medicilor de familie și prin legiferarea telemedicinei. În acest context sunt reconsiderate regulile de prescriere și eliberare a medicamentelor, se caută soluții digitale pentru a ajuta pacienții să rămână în conexiune cu medicul specialist sau de familie. O rețea de servicii paliative și tratament la domiciu, bine pusă la punct și finanțată corect, ar fi făcut diferența zilele acestea. Din păcate, la acest capitol, România este din nou codașă abordând un buget minim acestor tipuri de servicii", mai spune Cezar Irimia. Președintele Federației Asociațiilor Bolnavilor de Cancer mai spune că "Tratementele și investigaţiile specifice sunt amânate, un motiv de disperare în rândul pacienților, întrucât simt că le este luată șansa la supraviețuire. Se tem de coronavirus, de a fi un număr pe lista de decese a Ministerului Sănătății, în care cancerul apare ca și 'co-morbidiate'. Însă pacienții oncologici se tem și mai mult de a le fi periclitată șansa la viață prin lipsa tratamentului sau amânarea lui. Și acest sentiment îi va mâna în continuare să iasă din casă, pe ei sau pe membri familiilor lor."Sentimentul de frustrare e similar celui pe care îl trăiește un astmatic sau un pacient infectat cu coronavirus în încercarea eșuată de a trage aer în piept. E aproape imposibil să plângi, pentru ca esti conștient că gestul îți va îngreuna și mai mult respirația. Îți vine să vomiți, dar știi că ai șanse să te îneci cu propia vomă și să nu poți respira în continuare. Umbli bezmetic prin cameră, te agăți de orice lucru care îți iese în cale și îți infigi unghiile cu ură și dor de o gură de aer sănătoasă. Știi că ai șanse să trăiești, însă din cauza pandemiei tot ce ți se spune este să te aștepti. Însă noi nu intenționăm să ne lăsăm pacienții să aștepte și solicităm modificarea legislației pentru a nu periclita rezultatele obținute la pacienții cu cancer în această perioadă de grea încercare pentru societate!", este concluzia lui Cezar Irimia.