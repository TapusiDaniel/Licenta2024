---Vaccin sample---
În 2020 nu vor exista tratamente şi vaccinuri eficiente împotriva coronavirusului, dar poate fi evitată „o catastrofă sanitară şi economică”, în următoarele luni şi mai ales în sezonul rece, prin purtarea măştii, distanţare şi menţinerea igienei mâinilor, afirmă reprezentanţii Patronatului Producătorilor Industriali de Medicamente din România (PRIMER), potrivit Agerpres.
Potrivit unui comunicat de presă transmis luni, deşi sunt finalizate o serie de studii clinice care demonstrează eficienţa unor vaccinuri, rezultatele nu oferă deocamdată date concludente cu privire la durata şi intensitatea efectului imunologic.
„Se lucrează la foc continuu la peste 100 de soluţii de tratament sau vaccinare împotriva coronavirusului, însă cercetătorii au nevoie de mai mult timp pentru a finaliza studiile clinice şi a trage o concluzie cu privire la eficienţa pe termen lung a acestor soluţii”, a precizat dr. Dragoş Damian, director executiv PRIMER, citat în comunicat.
Reprezentanţii organizaţiei susţin că găsirea unui tratament medicamentos, în special pentru formele uşoare ale bolii, a devenit dificilă pentru că a scăzut numărul pacienţilor înrolaţi în studii clinice.
„Virusul SARS-CoV-2 a intrat în comunitate şi se răspândeşte cu repeziciune, în primul rând deoarece nu sunt respectate recomandările autorităţilor şi specialiştilor”, a completat Damian.
El este, însă, optimist în ceea ce priveşte găsirea unor modalităţi de a lupta cu virusul în anii care urmează.
„Nu există nicio îndoială că în 2021 şi 2022 vom avea pe piaţă foarte multe soluţii pentru a lupta împotriva COVID-19, care vor ajuta ca viaţa noastră să intre în normalitate. Până atunci însă, trebuie să privim cu maximă seriozitate contribuţia şi responsabilitatea fiecăruia dintre noi la limitarea răspândirii bolii. Pentru 2020, masca, distanţarea, spălarea şi dezinfectarea mâinilor sunt singurele măsuri capabile să evite o catastrofă sanitară şi economică în România. Haideţi să le practicăm”, a transmis Dragoş Damian.
Din PRIMER fac parte cele mai importante 19 fabrici de medicamente din ţară, potrivit comunicatului.
Sursa foto: pexels.com
