Opt din zece companii globale care activează în sectorul telecomunicaţiilor (78%) îşi regândesc planurile de transformare digitală pe fondul pandemiei de coronavirus, relevă concluziile unui raport de specialitate întocmit de EY.
Conform cercetării cu titlul "Principalele 10 riscuri în sectorul telecomunicaţiilor în 2020", în contextul măsurilor de izolare impuse în întreaga lume, care au declanşat creşteri ale traficului de până la 70%, operatorii de telecomunicaţii şi-au asumat cu succes un important rol social, în calitate de furnizori de servicii de conectivitate.
În acest sens, o mare parte dintre consumatorii din Regatul Unit (42%) au declarat că operatorii ar trebui să-şi concentreze resursele asupra menţinerii calităţii serviciilor de internet în bandă largă, iar o treime (32%) dintre consumatorii din SUA şi-au exprimat rezervele în ceea ce priveşte fiabilitatea, viteza şi stabilitatea conexiunii la internet la domiciliu de la începutul pandemiei, companiile din sectorul telecomunicaţiilor trebuie să facă mai multe eforturi pentru a păstra percepţia pozitivă a clienţilor asupra serviciilor pe care le oferă.
Potrivit sursei citate, în prezent, 78% dintre operatorii telecom îşi regândesc sau adaptează viteza programelor de automatizare şi de transformare digitală pe fondul pandemiei de COVID-19.
"Escaladarea tulburărilor geopolitice şi concurenţiale ocupă locul al nouălea în clasament şi reprezintă, de fapt, o temă care stă la baza principalelor zece riscuri. Pe fondul perturbărilor suferite de lanţurile de aprovizionare cu echipamente de reţea, generate de forţele comerciale globale, există temeri că lansările tehnologiei 5G ar putea fi amânate. În acelaşi timp, actorii din sectorul tehnologic fac demersuri pentru a exercita un control mai mare asupra lanţurilor de valoare, iar nou intraţii pe piaţa telefoniei mobile continuă să scadă tarifele pentru a câştiga cotă de piaţă", se arată în raportul EY.
Un alt risc important, clasat pe locul al cincilea în top, vizează subestimarea schimbărilor imperativelor legate de protecţia vieţii private, de securitate şi încredere. Mai puţin de jumătate dintre consumatorii din Regatul Unit (47%) consideră că deţin controlul asupra datelor lor din mediul online, iar rapoartele privind problemele legate de confidenţialitatea datelor în contextul utilizării diverselor aplicaţii şi a platformelor de apeluri video au sporit îngrijorările în timpul pandemiei.
Totodată, documentul subliniază faptul că aproape jumătate dintre companiile de telecomunicaţii (46%) consideră că securitatea cibernetică este, mai degrabă, o cerinţă legală sau o necesitate în situaţii de criză şi nu o iniţiativă proactivă.
"Pe poziţia a şaptea se situează colaborarea ineficientă cu nişele de piaţă şi cu sectorul public, adeseori din cauza unui grad de conştientizare redus în ceea ce priveşte beneficiile tehnologiei 5G. Potrivit raportului, deşi diferite sectoare se află în diverse etape de investiţie în tehnologia 5G, toate au nevoie de sprijin în concretizarea oportunităţilor pe care le au la dispoziţie. În acelaşi timp, 80% dintre companiile din toate nişele de piaţă doresc ca furnizorii de tehnologie 5G să definească o viziune mai coerentă în acest domeniu, ceea ce evidenţiază necesitatea unui dialog mai clar. Printre celelalte riscuri clasate pe primele zece locuri se numără: eşecul în redefinirea politicilor privind forţa de muncă şi în asigurarea incluziunii (locul trei în clasament), eşecul în eficientizarea cheltuielilor de capital şi în recuperarea investiţiilor în reţea (locul al patrulea), gestionarea deficitară a aşteptărilor investitorilor şi ale acţionarilor (locul al şaselea), incapacitatea de adaptare la un cadru legislativ în schimbare (locul al optulea) şi eşecul în valorificarea schimbărilor în structura pieţei (locul al zecelea)", se menţionează în cercetare.
Raportul EY face parte dintr-o serie permanentă de rapoarte, menite să identifice cu exactitate cele mai critice riscuri cu care se confruntă sectorul telecomunicaţiilor. Analiza se bazează pe un program de cercetare a sectorului, făcând apel la concluziile studiilor realizate de EY în rândul consumatorilor şi companiilor din domeniu şi exploatându-le prin intermediul perspectivelor profesioniştilor din domeniu.
EY este una dintre cele mai mari firme de servicii profesionale la nivel global, cu 298.000 de angajaţi în peste 700 de birouri în 150 de ţări şi venituri de aproximativ 37,2 miliarde de dolari în anul fiscal încheiat la 30 iunie 2020. Prezentă în România din anul 1992, EY este liderul de pe piaţa serviciilor profesionale, iar cei peste 800 de angajaţi de pe piaţa locală şi Republica Moldova furnizează servicii integrate de audit, asistenţă fiscală, strategi şi tranzacţii, consultanţă către companii multinaţionale şi locale. AGERPRES/(AS - autor: Daniel Badea, editor: Andreea Marinescu, editor online: Anda Badea)