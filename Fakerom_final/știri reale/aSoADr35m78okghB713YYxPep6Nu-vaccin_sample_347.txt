---Vaccin sample---
Compania germană BioNTech a anunțat vineri vaccinul său împotriva coronavirusului, dezvoltat împreună cu Pfizer, acționează și împotriva mutației-cheie în variantele de coronavirus descoperite în Marea Britanie și Africa de Sud, potrivit unui studiu preliminar, citat de un comunicat al companiei.
Experții spun că aceste variante sunt mai contagioase decât tulpina originală SARS-CoV2.
Testele efectuate în vitro au arătat că „anticorpii persoanelor care au făcut vaccinul Pfizer-BioNTech împotriva COVID-19 neutralizează efectiv SARS-CoV-2 cu o mutație cheie care se găsește și în două tulpini extrem de transmisibile”, potrivit comunicatului.
Studiul a fost făcut împreună cu Facultatea de Medicină a Universității din Texas (UTMB), în condițiile în care au fost raportate mutații multiple la nivelul glicoproteinele S, care sunt ținte cheie ale anticorpilor generați de vaccin.
„Deși aceste două variante cu răspândire rapidă sunt diferite, ambele au mutația N501Y, care ajută proteina spike a virusului să se lege de celulele corpului uman”, explică BioNTech.
Studiul preliminar, care a folosit eșantioane de la persoane deja imunizate, arată că vaccinul este eficient împotriva acestei mutații.
„Pfizer, BioNTech și UTMB sunt încurajate de aceste concluzii prelimiare ale studiului in vitro. Sunt necesare date suplimentare pentru a monitoriza eficacitatea vaccinului Pfizer-BioNTech în prevenirea infectării cu noile variante de virus. Dacă virusul va suferi mutații care să facă necesară o actualizare a vaccinului, pentru a conferi în continuare protecție împotriva COVID-19, credem că flexibilitatea platformei de vaccin ARNm este potrivită pentru a acest lucru”, se mai arată în comunicat.
Editor :  Monica Bonea
