---Vaccin sample---
Hackerii au atacat şi blocat sistemele IT ale companiei care se ocupă de organizarea şi programarea pentru vaccinări anti-COVID-19 în regiunea Lazio, din jurul Romei, au anunţat duminică autorităţile locale, transmite Reuters.

"Un puternic atac al hackerilor asupra serverelor cu bazele de date este în curs", conform unui mesaj postat pe Facebook de reprezentanţi ai autorităţilor locale. În mesaj se mai precizează că toate sistemele au fost dezactivate, inclusiv cele ale portalului medical dedicat regiunii Lazio şi cele ale reţelei de vaccinare. Autorităţile avertizează că programul de inoculare ar putea suferi întârzieri.

Conform Reuters, poliţia şi procurori din Roma examinează situaţia şi ar putea deschide o anchetă pentru a descoperi cine se află în spatele acestui atac informatic.

Autorităţile italiene au urmat recent exemplul celor din Franţa şi au anunţat introducerea obligativităţii de a prezenta un paşaport sanitar pentru a avea acces la o serie de activităţi. Această decizie a declanşat numeroase proteste, atât în Franţa cât şi în Italia.AGERPRES/(AS - editor: Codruţ Bălu, editor online: Ada Vîlceanu) 