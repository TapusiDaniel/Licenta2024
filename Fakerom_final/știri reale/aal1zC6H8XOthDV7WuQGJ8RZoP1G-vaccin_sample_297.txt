---Vaccin sample---
Mai puţin de jumătate din cadrele didactice din judeţul Botoşani şi-au manifestat disponibilitatea de a se vaccina împotriva COVID-19, a declarat, pentru Agerpres, inspectorul general al Inspectoratului Şcolar Judeţean, Gabriel Hârtie.
Potrivit sursei citate, în urma centralizării datelor din unităţile de învăţământ din judeţ, a rezultat că doar 46% din personalul angajat în sistemul educaţional vrea să fie supus vaccinării.
Astfel, din totalul celor 6.271 de cadre didactice şi personal auxiliar din Botoşani, şi-au arătat intenţia de a se vaccina 2.898 persoane.
„Având în vedere faptul că vaccinarea nu este obligatorie, fiecare angajat a decis pentru persoana sa. Nu au existat presiuni asupra lor. Respectăm decizia fiecărui coleg. Am centralizat aceste disponibilităţi pentru a ne face o idee, aproximativă, asupra necesarului de vaccinuri pentru sistemul de învăţământ din judeţul Botoşani, la această dată”, a afirmat Hârtie.
Cadrele didactice intră în etapa a doua de vaccinare, care începe pe 15 ianuarie.
Foto: Inquam Photos/ Octav Ganea
