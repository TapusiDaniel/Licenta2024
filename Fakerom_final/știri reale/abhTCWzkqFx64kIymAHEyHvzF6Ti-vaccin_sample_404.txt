---Vaccin sample---
Un număr de 4.189 de persoane, dintre care 855 de cadre medicale de la Spitalul Clinic Judeţean de Urgenţă (SCJU) Braşov, s-au vaccinat până luni, în judeţul Braşov, potrivit datelor centralizate de Direcţia de Sănătate Publică.

Conform unei informări transmisă de Instituţia Prefectului, până luni, la ora 15,00, au fost distribuite centrelor de vaccinare care funcţionează în unităţile medicale din judeţ 5.320 de doze de vaccin împotriva COVID-19.

În rândul celor 4.189 de persoane cărora li s-a administrat prima doză de vaccin s-au înregistrat 17 cazuri de efecte adverse, constând în câteva reacţii alergice minore, care s-au remis, cefalee, mialgii, febră trecătoare, a precizat sursa citată.

Potrivit SCJU Braşov, din cele 1.250 de persoane înscrise pe lista de vaccinări în prima etapă, s-au imunizat împotriva COVID-19 un număr de 855 de cadre medicale, restul fiind neeligibili sau renunţând pentru o altă perioadă de vaccinare.

În cursul zilei de luni, prefectul Cătălin Văsii a transmis primarilor din judeţ, într-o şedinţă de analiză a stadiului operaţionalizării centrelor de vaccinare, că trebuie identificate soluţii astfel ca aceste centre să devină funcţionale.

Totodată, prefectul Braşovului a precizat că DSP a început recensământul personalului medical şi identificarea celor care îşi manifestă disponibilitatea de a lucra în centrele de vaccinare.

"Ştiu că este un efort semnificativ din partea administraţiei locale, după un an în care unităţile administrativ-teritoriale au avut cheltuieli suplimentare mari legate de gestionarea pandemiei, dar trebuie să găsim şi unele soluţii la nivel de comunitate pentru operaţionalizarea acestor centre, deoarece vaccinarea este singura şansă de a opri pandemia, astfel încât oamenii să-şi poată relua viaţa în condiţii cât mai apropiate de normalitate. Aşteptăm cu toţii actele normative care sunt în procedura de transparenţă decizională şi care vor clarifica, cred, nelămuririle ce încă persistă", a declarat, după şedinţă, prefectul Cătălin Văsii.

În judeţul Braşov vor funcţiona 20 de centre de vaccinare împotriva COVID-19, în 12 localităţi, care se adaugă celor 19 ce funcţionează deja în unităţile medicale.

Dintre acestea, 5 vor fi în municipiul Braşov, câte două în Făgăraş, Săcele, Codlea şi Zărneşti şi câte unul în Râşnov, Rupea, Victoria, Predeal şi comunele Moieciu, Prejmer, şi Feldioara. AGERPRES / (AS - autor: Diana Dumitru, editor: Marius Frăţilă, editor online: Simona Aruştei)