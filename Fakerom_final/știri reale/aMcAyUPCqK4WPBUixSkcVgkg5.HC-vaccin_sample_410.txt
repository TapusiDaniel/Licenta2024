---Vaccin sample---
Fostul preşedinte american Donald Trump şi soţia sa Melania Trump au primit prima doză de vaccin împotriva COVID-19 în ianuarie, înainte de 20, când au plecat de la Casa Albă, a indicat luni un consilier al lui Trump, citat de dpa.

A doua doză le-a fost administrată celor doi când erau deja simpli cetăţeni în Florida, a mai spus acesta, fără a preciza dacă soţii Trump au fost vaccinaţi cu serul de la Pfizer sau cel de la Moderna.

Nu este clar nici de ce Trump şi soţia sa au ţinut secret atâta timp faptul că s-au vaccinat şi nici de ce fostul şef de stat nu a menţionat acest lucru în mult-aşteptatul său discurs susţinut duminică în cadrul Conferinţei acţiunii politice conservatoare (CPAC) din Orlando, Florida.

Ceva mai demult, Trump a refuzat să se vaccineze, după ce medicii săi au evocat potenţiale complicaţii legate de tratamentul cu anticorpi monoclonali pe care l-a primit când a contractat virusul, în septembrie anul trecut.

Medicii recomandă în general oamenilor să se vaccineze, chiar dacă au avut COVID-19, întrucât unele persoane se pot infecta chiar de mai multe ori.

Republicanii conservatori, care îl susţin pe Trump, sunt între grupurile de persoane din SUA cele mai rezervate faţă de vaccin. Fostul preşedinte însuşi s-a remarcat prin scepticismul manifestat faţă de alte măsuri de sănătate publică, în special purtarea măştii.

Trump nu a omis însă să le reamintească participanţilor la conferinţa din Florida că el a fost cel care a dat Americii şansa să se vaccineze.

"Noi am fost. Noi am făcut asta. Iar distribuirea continuă conform planului nostru. Merge foarte bine", a declarat în aplauzele publicului cel care a fost al 45-lea preşedinte al SUA.

"Aşa că mergeţi să vă vaccinaţi", a menţionat Trump în discursul său. AGERPRES/(AS - autor: Mihaela Toth, editor: Gabriela Ionescu, editor online: Ada Vîlceanu)