Comisia de Apărare din Parlamentul britanic a transmis joi că a descoperit dovezi clare că Huawei, gigantul chinez din domeniul telecomunicaţiilor, acţionează în complicitate cu statul chinez şi că Marea Britanie ar putea fi nevoită să elimine toate echipamentele Huawei din reţelele sale mai devreme decât era plănuit, relatează Reuters, preluată de Agerpres.
Premierul britanic Boris Johnson a dispus în iulie ca echipamentele Huawei să fie scoase până la sfârşitul lui 2027 din reţeaua 5G care se dezvoltă în prezent. Preşedintele american Donald Trump a afirmat că el a convins Londra să ia această decizie.
„Occidentul trebuie să se unească urgent pentru a propune o contragreutate la dominaţia tech a Chinei”, a precizat Tobias Ellwood, preşedintele Comisiei de Apărare.
„Nu trebuie să ne predăm securitatea naţională de dragul unei dezvoltări tehnologie pe termen scurt”, a adăugat el.
Comisia nu a intrat în detalii despre natura exactă a legăturilor, dar a precizat că a obţinut dovezi clare privind o complicitate a Huawei cu „aparatul Partidului Comunist Chinez”.
Huawei a transmis că raportul este lipsit de credibilitate. „Se bazează mai mult pe opinii decât pe fapte. Suntem siguri că oamenii vor vedea dincolo de aceste acuzaţii de complicitate fără fundament şi îşi vor aminti în schimb ce a oferit Huawei Marii Britanii în ultimii 20 de ani”, a declarat un purtătorul de cuvânt al gigantului chinez.
Trump consideră China ca fiind principalul rival geopolitic al Statelor Unite şi a acuzat statul chinez, condus de Partidul Comunist, că profită de comerţ şi nu spune adevărul despre izbucnirea pandemiei de coronavirus, pe care o numeşte „ciuma chineză”.
Washingtonul şi aliaţii săi susţin că tehnologia Huawei ar putea fi folosită pentru a spiona în favoarea Chinei. Huawei a negat în mod repetat asta şi susţine că SUA sunt pur şi simplu invidioase pe succesul său.
Potrivit unor miniştri britanici, creşterea dominaţiei globale a Huawei, fondată în 1987 de un fost inginer al Armatei de Eliberare a Poporului, a prins Occidentul cu garda jos.
Comisia de Apărare a spus că sprijină decizia lui Johnson de a elimina eventual Huawei din reţeaua 5G, dar a precizat că „evoluţiile ar putea face necesar ca data să fie devansată, potenţial în 2025, moment care ar putea fi considerat fezabil din punct de vedere economic”.
