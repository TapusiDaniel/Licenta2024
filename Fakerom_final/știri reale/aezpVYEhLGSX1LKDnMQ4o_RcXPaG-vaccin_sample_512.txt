---Vaccin sample---
Poliţia a arestat 14 persoane care au manifestat sâmbătă la Viena împotriva reglementărilor impuse de stat pentru gestionarea pandemiei de COVID-19, transmite dpa, preluată de Agerpres.
Aproximativ 3.000 de persoane au participat la manifestaţie, potrivit agenţiei de ştiri APA.
Forţele de securitate au folosit spray cu piper pentru a preveni o încăierare între protestatari şi contra-demonstranţi, conform informaţiilor furnizate de poliţia austriacă.
Printre cei care au protestat împotriva reglementărilor s-au numărat susţinători ai partidului de extremă dreapta FPOE şi ai Mişcării Identitare de extremă dreapta, au raportat APA şi alte mass-media.
Capitala Viena şi alte regiuni din estul Austriei sunt în lockdown de la începutul lunii aprilie din cauza numărului mare de infectări cu noul coronavirus.
Douăzeci de persoane au fost arestate sâmbătă la o manifestaţie organizată la Helsinki în semn de protest faţă de măsurile adoptate de guvernul finlandez pentru a combate pandemia de COVID-19, informează AFP.
Organizarea demonstraţiei, care a adunat până în 300 de persoane în centrul capitalei, nu a fost anunţată, autorităţile hotărând rapid să disperseze protestatarii.
Întâlnirile publice cu o participare ce depăşeşte şase persoane sunt interzise la Helsinki din cauza pandemiei.
În pofida acestei restricţii, manifestanţii au format o procesiune şi au început un marş spre Piaţa Kauppatori, unde parada s-a încheiat la mijlocul după-amiezii.
Un total de 20 de persoane au fost arestate pentru refuzul respectării ordinelor autorităţilor şi vor fi amendate.
Nu a fost înregistrat niciun incident major în timpul demonstraţiei.
Finlanda, o ţară cu 5.5 milioane de locuitori, are unul din cele mai bune bilanţuri în combaterea Covid-19 din Europa. Însă la jumătatea lunii februarie rata incidenţei cazurilor, mult timp printre cele mai scăzute din Europa, a crescut, determinând guvernul să introducă noi restricţii, cum ar fi închiderea restaurantelor şi prezentarea unui plan de lockdown local, retras ulterior după rezerve cu privire la legalitatea sa.
În Danemarca, sute de oameni s-au adunat în centrul capitalei Copenhaga sâmbătă seara pentru a protesta împotriva măsurilor anti-COVID-19 impuse de autorităţi.
Protestatarii au mărşăluit „relativ paşnic” pe străzi, potrivit autorităţilor, îndreptându-se spre sediul primăriei, unde au ajuns la mijlocul serii, şi a continuat până noaptea târziu.
Demonstraţia a fost organizată de gruparea ‘Men in Black’ (Oameni în negru).
Manifestanţii sunt în special deranjaţi de ‘paşaportul corona’. Inaugurat marţi, acesta face posibilă certificarea faptului că o persoană a fost vaccinată împotriva COVID-19, că a fost testată negativ în ultimele 72 de ore sau că s-a recuperat recent după infectarea cu noul coronavirus.
Danemarca se află în izolare parţială de la sfârşitul lunii decembrie. Chiar dacă mai multe măsuri au fost ridicate începând din februarie, redeschiderea aproape generală este prevăzută doar după data de 21 mai, când este estimată să se încheie vaccinarea persoanelor cu vârsta de peste 50 de ani.
În Norvegia, unde guvernul a înăsprit măsurile înaintea Paştelui catolic, confruntat cu o creştere a numărului de infectări cu varianta britanică a virusului, protestatarii, în număr de 200, au manifestat sâmbătă în centrul capitalei Oslo şi au ars măşti. Nu au fost raportate incidente.
