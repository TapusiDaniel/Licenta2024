Premierul Boris Johnson vrea să reducă rolul Huawei în dezvoltarea rețelei 5G din Marea Britaniei dată fiind criza coronavirusului, scriu The Guardian și The Telegraph, citate de Politico.
Johnson ar fi cerut oficialilor britanici să redacteze strategii de reducere la zero a implicării Huawei în construcția rețelei 5G până în anul 2023.
Această mutare marchează o despărțire de poziția guvernului britanic adoptată în trecut. În luna Ianuarie, Johnson a declarat că ar permite gigantului tehnologic din China să construiască până la 35% din rețeaua de telefonie, dar că ar urma să blocheze accesul la ”partea sensibilă” a rețelei.
Noile strategii apar pe fondul opoziției parlamentarilor conservatori față de investițiile chineze și a lipsei de transparență a Beijingului în ce privește modul în care a gestionat criza de coronavirus, potrivit Telegraph.
Potrivit publicației britanice, Johnson speră să încurajeze astfel negocierile comerciale cu Statele Unite, care sunt cel mai vocal critic al deciziei Marii Britanii de a permite Huwei să intre pe piața britanică.
Politico notează că Downing Street și Huawei nu au răspuns solicitărilor Politico de a prezenta un punct de vedere.
Sursa: Politico

