---Vaccin sample---
O echipă mobilă de vaccinare de la Spitalul Universitar de Urgenţă Bucureşti a mers luni la "Hanul lui Manuc" pentru a imuniza anti-COVID angajaţi din domeniul restaurantelor şi cel hotelier, informează pagina de Facebook a unităţii medicale.

"Ne bucură faptul că echipele medicale de la Spitalul Universitar de Urgenţă Bucureşti sunt implicate în procesul de vaccinare a angajaţilor din industria HoReCa. Echipele mobile de vaccinare de la SUUB au imunizat până acum sute de persoane din centrele rezidenţiale şi persoane nedeplasabile, la domiciliu. În tot acest timp, vaccinarea continuă şi la Centrul din cadrul spitalului Universitar, vaccinarea fiind cea mai importanta armă în lupta cu acest virus ciudat", a declarat prof. univ. dr. Florin Cătălin Cîrstoiu, managerul Spitalului Universitar de Urgenţă Bucureşti, conform sursei citate.

Potrivit SUUB, angajaţii sunt vaccinaţi într-un spaţiu special amenajat şi sunt imunizate 30 de persoane pe oră, iar acţiunea va continua şi în următoarele zile. AGERPRES/(AS-autor: Roberto Stan, editor: Mihai Simionescu, editor online: Anda Badea)