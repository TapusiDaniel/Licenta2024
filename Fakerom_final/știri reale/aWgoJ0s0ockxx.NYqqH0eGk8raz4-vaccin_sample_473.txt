---Vaccin sample---
Jucătoarea de tenis Simona Halep, numărul 3 WTA, a declarat, vineri, pe Aeroportul Henri Coandă, înaintea plecării în Statele Unite ale Americii, că este mai liniştită după vaccinarea anti-Covid-19 şi că de abia aşteaptă să joace câteva meciuri la turneul de la Miami (23 martie - 3 aprilie).

"Sunt mai liniştită (n.r. - după vaccinare), am şi făcut virusul, deci mă simt mai confortabil decât în august şi de aceea mă duc în Statele Unite. A fost o pauză destul de lungă, dar m-am simţit bine acasă. Am făcut antrenamente după ce mi-au trecut toate problemele fizice, iar acum abia aştept să joc câteva meciuri. Sper să joc bine", a afirmat ea.

Halep a explicat că a făcut rapelul la vaccinul Pfizer cu două zile mai devreme cu acordul medicilor.

"Nu am avut reacţii adverse, m-am bucurat că nu am avut nimic pentru că am avut ceva emoţii înainte, dar n-am simţit nimic. Rapelul l-am făcut cu două zile mai devreme. Am întrebat dacă e vreun risc sau e greşit şi au spus că nu, că între 19 şi 21 de zile poţi face rapelul. Şi l-am făcut la 19 zile", a adăugat ea.

Numărul 3 mondial a menţionat că nu ştie exact care vor fi restricţiile din Statele Unite în contextul pandemiei, dar a menţionat că pe timpul turneului de la Miami jucătorii se vor afla într-o bulă sanitară.

"Nu prea ştiu despre restricţii de acolo, dar ştiu că noi vom fi în ''bubble'' (n.r. - bulă sanitară) şi sunt OK cu asta, pentru că aşa am fost la toate turneele de până acum, mai puţin câteva zile în Australia. Nu pot să zic că am o problemă mare, nu e confortabil, dar o să fie OK", a mai afirmat ea.

Jucătoarea de tenis Simona Halep va participat în perioada 23 martie - 3 aprilie la turneul de la Miami. La ultima ediţie, cea din 2019, jucătoarea română a atins faza semifinalelor, când a fost învinsă cu 7-5, 6-1, de Karolina Pliskova din Cehia.
AGERPRES (A-autor: Marius Ţone, editor: Mihai Ţenea, editor online: Simona Aruştei)