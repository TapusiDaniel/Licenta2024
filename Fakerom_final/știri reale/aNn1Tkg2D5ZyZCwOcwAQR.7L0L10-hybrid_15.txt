Mai mulți slujitori ai Mitropoliei Moldovei au semnat luni, 29 iunie, o circulară prin care anunță că sunt „profund îngrijorați de situația critică generată de criza pandemică” și , în acest context, anunță post aspru pentru primele trei zile ale lunii iulie, scriu jurnaliștii de la Ziarul de Gardă.
Printre semnatarii circularei se regăsește și Episcopul de Bălți și Fălești, care anterior a spus că noul coronavirus este o invenție și că a fost „născocit de globaliștii sataniști” și a îndemnat să nu fie acceptat un eventual vaccin.
La sfârșitul lunii mai, Biserica Ortodoxă din Moldova, subordonată Patriarhiei Moscovei, a lansat într-o adresă oficială către autoritățile statului toate marile teze conspiraționiste promovate de propaganda rusă în perioada pandemiei. Astfel, ierarhii moldoveni, în frunte cu mitropolitul Vladimir, cereau ca populația Republicii Moldova să nu fie vaccinată obligatoriu în cazul găsirii unui vaccin anti-coronavirus, spunând că astfel există un presupus ”pericol de microcipare sau introducere în organismul uman a altor dispozitive străine lui”.
Potrivit dispoziției actuale emise de Mitropolie, pe lângă postul aspru, slujitorii bisericii vor petrece aceste trei zile „în rugăciune stăruitoare însoțită de metanii sau închinăciuni”.
„Suntem profund îngrijorați de situația critică actuală din țara noastră generată de criza pandemică și efectele negative ale ei. Ținând cont de aceste triste realități, în calitate de ierarhi ai Bisericii Ortodoxe din Moldova binecuvântăm ca în zilele de 2, 3 și 4 iulie să se țină post aspru, petrecând aceste trei zile în rugăciune stăruitoare însoțită de metanii sau închinăciuni”, se arată în circulara emisă de Mitropolie.
La începutul lunii iunie, mai mulți preoți, care au ținut o slujbă într-o Biserică din Bălți, în perioada când activitățile religioase în interiorul lăcașelor sfinte erau interzise în contextul prevenirii răspândirii pandemiei de Covid-19, au fost diagnosticați cu noul coronavirus și sunt internați la spital. La slujba respectivă a participat și Episcopul de Bălți și Fălești, Marchel.
Citește și Gândire de Ev Mediu: Biserica Ortodoxă din Moldova, subordonată Rusiei, lansează într-un document oficial teorii ale conspirației cu Bill Gates, antene 5G și vaccin cu microcip
Citește articolul complet pe Ziarul de Gardă.
Foto: Episcopul de Bălți și Fălești, Marchel (sursa: Ziarul de Gardă)
