---Vaccin sample---
Asociaţia Municipiilor din România (AMR), condusă de primarul PNL Emil Boc, cere Ministerului Sănătăţii, condus de Vlad Voiculescu (USR-PLUS), asigurarea resurselor financiare pentru organizarea centrelor de vaccinare împotriva Covid-19, asociația fiind nemulţumită de proiectul Ordonanţei de urgenţă iniţiat de minister potrivit căruia aceste fonduri se asigură din bugetul autorităţilor administraţiei publice locale.

AMR solicită astfel Ministerului Sănătăţii asigurarea resursei financiare aferente pentru organizarea, dotarea şi operaţionalizarea centrelor de vaccinare, precum şi pentru plata personalului medico-sanitar şi auxiliar care îşi desfăşoară activitatea în cadrul centrelor de vaccinare, indiferent de locaţie, potrivit unui comunicat transmis sâmbătă și citat de Agerpres."Asociaţia Municipiilor din România arată faptul că bugetele administraţiilor publice locale se vor adopta la 45 de zile de la adoptarea legii bugetului de stat pentru anul 2021 (cel mai probabil martie, aprilie, 2021). De asemenea, cheltuielile aferente procesului de vaccinare transferate fără resursă financiară în sarcina administraţiilor publice locale vor împiedica administraţiile locale să asigure finanţarea corespunzătoare a altor obligaţii şi servicii legale oferite cetăţenilor. Asociaţia Municipiilor din România reafirmă implicarea pragmatică a primarilor în susţinerea şi operaţionalizarea procesului de vaccinare pe care îl consideră de interes naţional, de protejare a sănătăţii publice şi extrem de important în procesul de revenire la starea de normalitate pe care am avut-o înainte de pandemie. Dar, în egală măsură, solicită Ministerului Sănătăţii asumare de responsabilităţi, nu doar transfer de atribuţii către administraţia locală, fără asigurarea resursei financiare aferente", menţionează AMR.Potrivit sursei citate, Ministerul Sănătăţii ignoră principiul potrivit căruia nici o alocare de atribuţii în sarcina administraţiei publice locale să nu fie realizată fără o alocare financiară corespunzătoare.

Citește și: Guvernul va adopta o OUG pentru plata personalului care vaccinează. Sumele propuse: 100 de lei pe oră pentru medici, 50 de lei pentru asistente şi 25 de lei pentru registratori / Şi medicii de familie vor fi plătiţi

Potrivit articolului 6 din proiectul Ordonanţei de urgenţă iniţiat de către Ministerul Sănătăţii, pentru funcţionarea centrelor de vaccinare împotriva Covid-19, din bugetul autorităţilor administraţiei publice locale se asigură fondurile necesare asigurării finanţării următoarelor categorii de cheltuieli: pentru organizarea, dotarea şi operaţionalizarea centrelor de vaccinare; pentru plata personalului medico-sanitar şi auxiliar care îşi desfăşoară activitatea în cadrul centrelor de vaccinare împotriva Covid-19 organizate cu această destinaţie în alte locaţii în afara unităţilor sanitare.Asociaţia Municipiilor din România a precizat că susţine principiul european al subsidiarităţii, potrivit căruia decizia trebuie să fie luată de către autoritatea administraţiei care se află cel mai aproape de cetăţean, cu descentralizarea şi alocarea resurselor financiare aferente.