Brazilia a calificat drept jignitoare o scrisoare publicată pe Twitter în care ambasada Chinei denunţă acuzaţii de spionaj cibernetic la adresa Beijingului formulate de unul dintre fiii preşedintelui brazilian Jair Bolsonaro, deputatul Eduardo Bolsonaro, informează vineri AFP.

"Tonul şi conţinutul ofensive şi lipsite de respect" ale scrisorii "aduc atingere imaginii Chinei în faţa opiniei publice braziliene", a declarat ministrul brazilian al afacerilor externe Ernesto Araujo într-un mesaj trimis ambasadei. Fragmente din acest mesaj au fost publicate joi pe Twitter de deputatul Bolsonaro.

"Abordarea de probleme de interes comun de către diplomaţi" chinezi la post în Brazilia "prin reţelele sociale nu este constructivă, creează fricţiuni total inutile şi nu serveşte decât intereselor celor care nu vor să promoveze bune relaţii" bilaterale, potrivit aceleiaşi surse.

Reacţia părţii braziliene a intervenit după ce China a denunţat în termeni severi afirmaţiile deputatului Bolsonaro, potrivit cărora Beijingul întreprinde acte de spionaj cibernetic prin intermediul tehnologiei 5G, pentru implementarea căreia Brazilia intenţionează la lanseze o licitaţie în primul semestru al lui 2021.

Deputatul Bolsonaro a afirmat luni într-un tweet, pe care l-a şters a doua zi, că executivul brazilian susţine programul "Clean Network" al administraţiei Trump, în vederea creării "unei alianţe mondiale pentru un 5G sigur, ferit de spionajul din partea Chinei".

La începutul lunii noiembrie, guvernul brazilian a aderat la planul lui Donald Trump pentru formarea unei reţele mondiale ce exclude această tehnologie, inclusiv 5G-ul gigantului chinez Huawei, care, potrivit SUA, este manipulat de Partidul Comunist din China.

China, primul partener comercial al Braziliei, a estimat că aceste declaraţii "nefondate" urmează "retorica extremei drepte americane" care caută să "calomnieze" Beijingul şi să prejudicieze companiile chineze.

Eduardo Bolsonaro a fost deja la originea unor fricţiuni diplomatice după ce, într-un tweet, a descris noul tip de coronavirus drept "un virus chinezesc" şi a acuzat China că este responsabilă de pandemia de COVID-19, reluând astfel acuzaţiile lui Trump.AGERPRES/(AS - autor: Adriana Matcovschi, editor: Mariana Ionescu, editor online: Ada Vîlceanu)