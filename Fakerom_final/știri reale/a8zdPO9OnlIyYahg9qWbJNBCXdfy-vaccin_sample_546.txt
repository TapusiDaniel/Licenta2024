---Vaccin sample---
Până în prezent peste 154.000 de angajaţi din învăţământ s-au vaccinat anti-COVID, a declarat marţi ministrul Educaţiei, Sorin Cîmpeanu, care consideră că singura măsură care ajută să se pună capăt pandemiei este vaccinarea.
"Întoarcerea la şcoală cu prezenţa fizică se poate face în funcţie de mai mulţi parametri, printre care vaccinarea, singurul lucru care ne poate ajuta să punem capăt acestei crize sanitare. Toate celelalte măsuri extrem de importante, precum purtarea măştii de protecţie, păstrarea unei distanţe adecvate, respectarea regulilor de igienă şi chiar testarea sunt măsuri importante care ne ajută să ţinem sub control evoluţia pandemiei, dar nu ne ajută să punem punct, să punem capăt acestei crize sanitare. Singura măsură este vaccinarea, care este şi trebuie să rămână un act voluntar, ea nu poate fi obligatorie, dar decizia corectă nu poate fi luată decât atunci când deţinem informaţia corectă şi completă, când suntem capabili să punem în balanţă raportul risc-beneficiu. Astfel de întâlniri alături de profesionişti au menirea să răspundă acestor întrebări, să răspundă încă o dată că nu există o situaţie cu risc zero, doar cu beneficii. Important este să putem aprecia raportul risc-beneficii. Fiecare trebuie să înţelegem că decizia fiecăruia dintre noi ajută la finalizarea unei perioade de criză pe care nimeni nu şi-a dorit-o şi nu şi-o doreşte. Aceste întâlniri sunt importante în măsura în care reuşesc să aducă plus valoare, care să risipească din semnele de întrebare pe care în mod firesc mulţi dintre noi le-am avut sau le avem încă. Universităţile româneşti au făcut eforturi mari pentru a se adapta acestei perioade de criză, pentru a sprijini instituţiile de învăţământ preuniversitar", a spus ministrul, în timpul intervenţiei sale online, la conferinţa "Vaccinare şi testare pentru învăţare!".
El a ţinut să precizeze că "personalul din învăţământ rămâne categoria socio-profesională numeroasă în valoare absolută, din perspectiva vaccinării".
"Avem peste 154.000 de angajaţi din sistemul de învăţământ deja vaccinaţi", a mai spus ministrul Educaţiei.
Obiectivul conferinţei "Vaccinare şi testare pentru învăţare!", organizată la Iaşi de Inspectoratul Şcolar Judeţean şi Universitatea de Medicină şi Farmacie "Grigore T. Popa", vizează promovarea măsurilor care susţin siguranţa sanitară în şcoli, grădiniţe şi universităţi prin informare corectă, conştientizare şi asumarea responsabilităţii individuale.
Prezent la eveniment, secretarul de stat în Ministerul Educaţiei, Zoltan Kallos, a subliniat importanţa vaccinării.
Şefa Inspectoratului Şcolar Judeţean Iaşi, Genoveva Aurelia Farcaş, a declarat că personalul din învăţământul ieşean a arătat un interes constant faţă de vaccinare, aspect susţinut de creşterea permanentă a numărului celor care s-au programat şi s-au imunizat cu unul dintre tipurile de vaccin disponibile.
Potrivit acesteia, 41% din angajaţii instituţiilor de învăţământ din Iaşi au fost vaccinaţi.
"Apreciez că această campanie, prin calitatea informaţiei oferite de epidemiologi, medici infecţionişti şi psihologi, va contribui la exprimarea unor opţiuni prin care procentul angajaţilor vaccinaţi, din sistemul de învăţământ preuniversitar, se va putea dubla. Îmi exprim convingerea că specialiştii prezenţi vor oferi acea informare avizată şi completă de care părinţii au nevoie şi astfel, odată cu reluarea cursurilor, aceştia îşi vor exprima acordul pentru testarea copiilor atunci când va fi necesar", a declarat inspectorul şcolar general al ISJ Iaşi.
Rectorul UMF Iaşi, Viorel Scripcariu, a spus la rândul său că apreciază această acţiune a Ministerului Educaţiei de conştientizare a vaccinării, a testării şi de revenire cât mai rapidă a elevilor în băncile şcolilor.
"Universitatea s-a implicat de mult în toate aceste campanii din timpul pandemiei. Anul trecut am deschis foarte rapid un laborator de testare PCR de ultimă generaţie, care funcţionează şi acum, iar de două luni de zile avem centru de vaccinare în cadrul universităţii. Pentru viitorul apropiat, după modelul UMF Timişoara, care a organizat un maraton al vaccinării, şi UMF Iaşi, împreună cu UMF din Cluj şi Târgu Mureş, vor desfăşura acelaşi tip de acţiune în perioada 14 - 16 mai. Considerăm şi sperăm că va fi un succes, se va adresa tuturor ieşenilor doritori de vaccinare. Considerăm că şi UMF din Iaşi o face în sprijinul comunităţii locale. Vom organiza mai multe fluxuri. Este o acţiune de mare amploare în care nu ne propunem să atingem un target în ceea ce priveşte numărul de vaccinaţi, dar ne dorim foarte mult să venim în sprijinul comunităţii locale şi a celor care vor să se vaccineze la Iaşi", a declarat rectorul UMF Iaşi. AGERPRES/(A, autor: Daniela Malache, editor: Georgiana Tănăsescu, editor online: Andreea Lăzăroiu)