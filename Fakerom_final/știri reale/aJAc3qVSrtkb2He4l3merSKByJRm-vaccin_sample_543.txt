---Vaccin sample---
Comisia Europeană a avut astăzi prima rundă de negocieri cu compania farmaceutică americană Moderna, care derulează teste clinice pentru dezvoltarea unui vaccin anti-Covid 19, a anunțat executivul UE într-un comunicat.
Este al cincilea mare producător care dezvoltă vaccinuri cu care Comisia Europeană are negocieri pentru asigurarea dozelor necesare tuturor statelor membre. Până acum, Comisia Europeană a discutat cu Sanofi-GSK, Johnson & Johnson și CureVac, iar cu AstraZeneca a semnat deja un acord-cadru.
Comisia Europeană vrea să cumpere inițial 80 de milioane de doze de vaccin de la compania americană Moderna dacă studiile clinice vor demonstra capacitatea acestuia de a-i proteja pe oameni împotriva coronavirusului. Ulterior, executivul UE va mai cumpăra încă un lot de 80 de milioane de doze.
Moderna este una dintre companiile farma cu vaccinuri – candidat aflate în stadii avansate.
Liderii UE și-au dat acordul ca achizițiile de vaccinuri să fie făcute de Comisia Europeană în numele tuturor statelor membre.
Foto: Pexels.com
