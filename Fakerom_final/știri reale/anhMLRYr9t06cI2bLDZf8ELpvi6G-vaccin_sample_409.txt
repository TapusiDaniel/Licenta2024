---Vaccin sample---
După ce a acuzat că a descoperit “artificii" făcute înainte de alegeri privind calcularea cifrelor oficiale pentru pandemie, ministrul Sănătății, Vlad Voiculescu, a revenit, spunând că "nu e nimic dramatic în neregulă" cu felul în care fusese calculată înainte rata de infectare.

Vlad Voiculescu a revenit cu un mesaj pe Facebook, de această dată pe pagina sa, miercuri după-amiază, după ce președintele Klaus Iohannis l-a contrazis și a spus că "nu a măsluit nimeni aceste cifre nici înainte de alegeri, nici după și nici acum" și că sunt formule de calcul ușor diferite.
Voiculescu spune că nu există niciun scandal între el și Violeta Alexandru și că "nu există un singur guvern care să fi gestionat pandemia cu aceleași instrumente și cu același succes de când a început și până astăzi". 
Noua postare a lui Vlad Voiculescu:
"O discuție civilizată e o discuție civilizată și atât, fie că e în persoană, pe Facebook sau în orice altă formă de comunicare. Nu este, deci, nici un “scandal" între doamna Violeta Alexandru și mine pe tema calculării unui indicator. 
Este vorba despre o postare și un comentariu despre două moduri diferite de calcul. Ce vă pot asigura este că modul actual de calcul este adevcat momentului în care ne aflăm și că nu e nimic dramatic în neregulă cu felul în care fusese calculat înainte. Un indicator este un indicator, e bine în general să judecăm acțiunile.
Ca să punem lucrurile în context: nu există două guverne în lumea asta care să fi gestionat pandemia la fel. Mai mult, nu există un singur guvern care să fi gestionat pandemia cu aceleași instrumente și cu același succes de când a început și până astăzi. Unele lucruri se îmbunătățesc pe parcurs. Asta facem și noi, în mod transparent: discutăm, aducem argumente, analizăm si îmbunătățim ce e de îmbunătățit".

Cum a pornit totul

Violeta Alexandru a postat, pe Facebook, un mesaj în care spunea că "afirmațiile oficiale/politice gen <<nu am încredere în cifre/cifrele sunt altele>> nu doar că nu ajută, dar sporesc îngrijorarea".
"La ce tensiune e în București de câteva zile de când a crescut numărul cazurilor de Covid, contează mult câtă credibilitate are persoana care face declarații și, binențeles, ce declară. Oricum, în București se declară multe. Recunosc că selectez deja, ascult oamenii în care am încredere pentru că mă uit la experiența lor.
Afirmații oficiale/politice gen – nu am încredere în cifre/cifrele sunt altele, s-ar putea să evolueze lucrurile așa sau invers (fără să se indice argumentele), eu o să fac cum vreau ca să arăt că pot - nu doar că nu ajută, dar sporesc îngrijorarea. Un oraș atât de îngrijorat este un oraș căruia îi scade randamentul.
Spun asta pentru că răspund zilnic la telefon/mesaje, mai ales oamenilor fără funcții, oameni care nu au de ce să se ferească, ei îmi spun exact ceea ce simt. Sincer, este cel mai mare câștig al meu de când am decis să mă implic în viața politică", a scris pe Facebook liderul PNL București.

Ministrul Sănătății, Vlad Voiculescu, a reacționat și i-a răspuns, tot pe Facebook, afirmând că încrederea se construiește doar spunând adevărul. El a reclamat "felul inovativ" și “artificiile" făcute înainte de alegeri privind calcularea cifrelor oficiale legate de pandemie.
"Dragă Violeta, avem nevoie să construim încredere și vom reuși doar dacă spunem mereu adevărul. Felul “inovativ" în care a fost calculată incidența înainte de alegeri mi-a ridicat câteva semne de întrebare:
1) din calcul au fost eliminate cifrele din focare - nicăieri în Europa nu s-a mai procedat așa;
2) din calculul incidenței la 14 zile au fost “pierdute" vreo două zile.
Astea sunt “artificiile" de anul trecut pe care le-am descoperit cu surprindere și mai mult decât atât.
Până să vorbim despre cum comunicăm, ceea ce comunicăm ar trebui să fie cât mai aproape de adevăr. Contează, mai ales în situații de genul ăsta. Altfel ne furăm singuri căciula mințindu-ne frumos.
Bănuiesc că nu știai despre “inovațiile" de mai sus. Asta poate îți lămurește de ce am spus zilele trecute că “cifrele sunt altele", a scris ministrul Sănătății.

Reacția președintelui

Președintele Klaus Iohannis a reacționat spunând că nu a măsluit nimeni aceste cifre nici înainte de alegeri, nici după și nici acum și că sunt formule de calcul ușor diferite. El a atras atenția că aceste discuții pe formula de calcul nu opresc pandemia sau suferința unui pacient, iar prioritățile momentului sunt altele: creșterea numărului de paturi la ATI și "să fim proactivi pentru ca spitalele să facă faţă acestui val trei".
"Nu a măsluit nimeni datele nici înainte, nici după alegeri, nici acum. Cred că a fost o expresie nefericită
Formulele de calcul sunt însă diferite. Ministrul Tătaru a găsit potrivită o anumită formulă, acum ministrul Voiculescu a dorit să modifice oarecum formula
Vorbim despre două formule ușor diferite, în niciun caz nu a măsluit cineva datele. Ele au fost corecte
Nu cred că aceste discuții teoretice pe formulă opresc pandemia sau alină suferința vreunui pacient
Ar fi extrem de important să ne implicăm acolo unde e nevoie, să creștem numărul de paturi de la ATI, să-i motivăm pe medici, să fim mai proactivi
Cred că acestea sunt prioritățile momentului și nu comparații teoretice între formule de calcul
Românii să înțeleagă să respecte restricțiile, să se vaccineze și să aibă încredere în autorități și medici", a declarat miercuri Iohannis.