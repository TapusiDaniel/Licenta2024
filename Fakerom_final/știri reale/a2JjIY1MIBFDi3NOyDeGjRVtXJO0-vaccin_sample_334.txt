---Vaccin sample---
China a înregistrat luni cel mai mare număr de cazuri noi de coronavirus din ultimele luni, cu 20 de noi infectări locale raportate într-o singură zi, informează DPA.

Potrivit anunţului făcut luni de Comisia Naţională de Sănătate, toate cazurile au fost înregistrate în provincia Guangdong din sudul Chinei, unde au fost raportate 18 noi infectări doar în capitala provinciei, Guangzhou, oraş care a purtat în trecut numele Canton.

După înregistrarea mai multor cazuri în zilele anterioare, autorităţile locale i-au instruit pe rezidenţii care locuiesc pe câteva străzi din cartierul Liwan să rămână la domiciliu. Au fost totodată realizate testări în masă.

Persoanele care doresc să plece din oraş cu avionul, autobuzul sau trenul trebuie să facă dovada unui test COVID-19 cu rezultat negativ.

China a ţinut în mare parte pandemia sub control începând de anul trecut. Deşi mai izbucnesc ocazional focare locale, cum ar fi cel din Guangzhou, acestea au fost gestionate rapid.

Presa de stat a relatat recent că 600 de milioane de doze de vaccinuri au fost administrate în lupta împotriva coronavirusului în acest stat cu o populaţie de 1,4 miliarde de persoane. Potrivit mass-media, 100 de milioane de persoane au fost vaccinate într-un interval de doar cinci zile. AGERPRES/(AS-autor: Simona Tatu, editor: Florin Bădescu, editor online: Adrian Dãdârlat)