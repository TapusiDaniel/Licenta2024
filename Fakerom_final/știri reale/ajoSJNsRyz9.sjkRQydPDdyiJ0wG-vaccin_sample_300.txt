---Vaccin sample---
Primarul Dominic Fritz şi liderul administraţiei judeţene, Alin Nica, au opinii contrarii în privinţa carantinării Timişoarei, care are o rată de infectare cu SARS-CoV-2 de 7,44, în creştere continuă în ultima lună.
Măsura carantinării Timişoarei a fost recomandată zilele trecute şi de Institutul Naţional de Sănătate Publică (INSP) şi în timp ce edilul Timişoarei o agreează, preşedintele Consiliului Judeţean Timiş cere "discernământ".
"De când am primit vestea că INSP a recomandat carantinarea Timişoarei, încerc să găsesc răspunsuri, împreună cu alţi oameni în poziţii de răspundere, la dilema uriaşă cu care ne confruntă situaţia actuala: cum salvăm mai multe vieţi, cum să respectăm nevoile copiilor care abia au început şcoala după o perioadă mult prea lungă (de activitate n.r.) acasă, cum împăcăm nevoile celor din HORECA care sunt deja la pământ, ale tuturor celor care nu mai suportă pandemia aceasta, fără să negăm realitatea critică din spitale? Exista o cale să oprim creşterea masivă a cazurilor COVID fără să luam măsuri mai restrictive, aşa cum ne recomandă, urgent, experţii? Care este impactul mai mic pentru economia locală? O carantinare scurtă, când lucrurile încă sunt controlabile, sau o carantinare lungă, când lucrurile deja au scăpat de sub control?", arată Dominic Fritz, sâmbătă, într-o postare pe Facebook.
Edilul a amintit că de luni până sâmbătă au murit 32 de persoane de COVID-19 în judeţul Timiş şi că a vorbit cu medicii din spitale care i-au spus că "situaţia este mai dramatică decât oricând, speriaţi de ferocitatea cu care acţionează noua tulpină a virusului".
Fritz a precizat că a discutat de mai multe ori cu secretarul de stat Raed Arafat, cu ministrul Sănătăţii, Vlad Voiculescu, cu vicepremierul Dan Barna, cu noul prefect de Timiş, Nemeth Zoltan, dar şi cu Alin Nica, cel care este şi vicepreşedintele Comitetului Judeţean pentru Situaţii de Urgenţă (CJSU), forul care va decide asupra carantinării.
"Toate discuţiile au fost purtate cu maximă seriozitate şi responsabilitate. Cu atât mai mult mă întristează că iar a început jocul politic, ca şi cum acum asta ar conta, ce politician sau ce partid iese mai bine din această situaţie imposibilă. Alin Nica fabulează despre o posibilă 'decizie a primarului Timişoarei de a forţa carantina'. El ştie foarte bine că votul meu în CJSU cântăreşte la fel de mult ca şi al lui. Nu pot şi nu voi forţa nimic. Dimpotrivă, cred că o astfel de decizie trebuie bazată pe un consens larg şi pe asumarea responsabilităţii pentru urmări, indiferent de decizie. Nu voi cădea în capcana oportunismului de moment care a ţinut şi ţine România pe loc şi o slăbeşte în momente grele. Cred că există argumente extrem de pertinente şi pentru şi împotriva unei carantinări. Este o responsabilitate uriaşă pe umerii celor peste 40 de membri CJSU. Votul meu îl voi da, cu responsabilitate şi asumare, după ce voi vedea toate datele şi voi asculta toate opiniile.
CJSU Timiş se reuneşte sâmbătă, la ora 14, pentru a discuta problema carantinării.
Dominic Fritz a răspuns astfel unei postări a lui Alin Nica, în care liderul CJ Timiş afirmă: "Nu sunt de acord cu carantinarea fără discernământ a municipiului Timişoara şi a zonei periurbane. În cadrul discuţiilor de astăzi cu şeful DSU, Raed Arafat, cu directorul DSP Timiş şi cu primarul Timişoarei am solicitat cifrele, datele şi previziunile pe baza cărora se încearcă instituirea carantinei. Până în momentul de faţă nu am primit argumente solide astfel că decizia mea este împotriva unei carantine formale, lipsite de eficienţă".
Alin Nica a subliniat că, dincolo de respectarea distanţării sociale şi a normelor de igienă, Timişoara are nevoie de vaccinuri, de o informare corectă şi responsabilă a locuitorilor şi o abordare care să vizeze deopotrivă sectorul medical, cel economic şi pe cel al educaţiei.
"Dacă, totuşi, decizia primarului Timişoarei este de a forţa carantina, atunci atrag atenţia asupra necesităţii adoptării în paralel a următoarelor măsuri: libertate de deplasare pentru persoanele vaccinate şi pentru cele care au făcut deja boala  sprijin financiar compensatoriu de urgenţă pentru operatorii economici afectaţi  alocarea de către Ministerul Sănătăţii a unui număr suplimentar de vaccinuri. În toamna anului trecut, la o rată de infectare comparabilă sau chiar mai mică, dacă luăm în considere faptul că au fost introduse în calcul şi focarele, a fost solicitată carantina pentru Timişoara şi a fost respinsă. Închei cu o întrebare retorică: ce s-a schimbat de atunci?", a arătat Alin Nica. AGERPRES/(AS - autor: Otilia Halunga, editor: Karina Olteanu, editori online: Andreea Lăzăroiu, Alexandru Cojocaru)