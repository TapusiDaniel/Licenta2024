Calificând companiile Orange din Franța, Jio din India și Telstra din Australia drept „operatori curați”, pentru că au refuzat să facă afaceri cu firme din China, secretarul de stat american Mike Pompeo a susținut că afacerile gigantului tehnologic chinez Huawei cu operatorii de telecomunicații din întreaga lume dispar.
Principalii operatori de telecomunicații din lume, inclusiv Telefonica din Spania, precum și Orange, O2, Jio, Bell Canada, Telus și Rogers, și mulți alții devin operatori curați… Ei se deconectează de la infrastructura Partidului Comunist Chinez, le-a spus Pompeo reporterilor, la o conferință de presă, miercuri. Ei refuză să facă afaceri cu instrumentele se supraveghere ale statului comunist, inclusiv cu companii precum Huawei, a spus el, adăugând că se conturează un curent împotriva companiei tehnologice chineze.
Afacerile Huawei cu operatorii de telecomunicații din întreaga lume dispar, deoarece țările permit numai intrarea furnizorilor de încredere în rețelele lor 5G. Exemple pot fi Republica Cehă, Polonia, Suedia, Estonia, România, Danemarca și Letonia. Recent, Grecia a acceptat să folosească Ericsson, și nu Huawei, pentru a dezvolta infrastructura sa 5G, a spus el.
Unele dintre cele mai mari companii de telecomunicații de pe glob devin, de asemenea, operatori curați. Am văzut acest lucru la Orange în Franța, Jio în India, Telstra în Australia, SK și KT în Coreea de Sud, NTT în Japonia și O2 în Regatul Unit.
Pompeo a spus că l-a întâlnit pe cel mai bun diplomat al Chinei, Yang Jiechi, în Hawaii, săptămâna trecută, și a avut o discuție foarte sinceră despre agresiunea neprovocată a Partidului Comunist Chinez pe mai multe fronturi și că a făcut presiuni asupra lui pentru mai multă transparență cu privire la COVID, pentru binele lumii.
Ne preocupă comportamentul Beijingului și nu suntem singurii. Am vorbit cu el despre asta. Prietenii și partenerii noștri își exprimă opinia și iau măsuri pentru a contracara activitățile nefaste ale Chinei, în special în Europa, a menționat el.
Săptămâna trecută, Pompeo a vorbit cu miniștrii de externe ai UE și, de asemenea, la un forum pentru democrație de la Copenhaga. Ei recunosc clar amenințarea pe care o reprezintă China pentru lumea liberă și pentru statul de drept, a spus el.
După Summit-ul UE-China din această săptămână, președintele Consiliului European, Charles Michel, și președintele Comisiei Europene, Ursula von der Leyen, au făcut public ecoul multora dintre preocupările pe care le-am exprimat anterior, a spus Pompeo. În timp ce mă întâlneam cu Yang, G7 a emis o declarație prin care a condamnat represiunea practicată de Beijing în Hong Kong, a spus Pompeo.
Cu câteva săptămâni în urmă, cele trei mari companii de telecomunicații din Canada au decis să se asocieze cu Ericsson, Nokia și Samsung, pentru că opinia publică a fost copleșitor împotriva autorizării companiei Huawei de a configura rețelele 5G în Canada, a menționat el.
Telefonica afirmă în Manifestul său Digital că securitatea este primordială, în timp ce președintele companiei, José María Álvarez-Pallete López, a declarat recent că Telefonica este mândră de a fi o companie 5G curată. Telefonica din Spania și O2 (din Marea Britanie) sunt rețele complet curate, iar Telefonica Deutschland (din Germania) și Vivo (din Brazilia) vor fi în viitorul apropiat, fără echipament de la furnizori nesiguri.
Pompeo a spus că ia avânt curentul pentru securitatea 5G. Cu cât mai multe țări, companii și cetățeni întreabă în cine ar trebui să aibă încredere cu privire la datele lor cele mai sensibile, cu atât răspunsul devine mai evident: nu în instrumenele de supraveghere ale Partidului Comunist Chinez, a spus el.
Sursa: Siasat Daily / Autor: Qayam / Traducerea: Cristina Zaharia (Rador)
