---Vaccin sample---
Tot mai mulţi români aleg să se vaccineze anti-COVID, însă mai durează până când se va atinge imunitatea colectivă, spune ministrul Sănătăţii, Vlad Voiculescu. El susține că "în maximum câteva săptămâni, vom fi în situaţia în care fiecare român care şi-a dorit lucrul acesta se va fi vaccinat".

"Astăzi suntem în situaţia fericită în care orice român se poate vaccina. 
În maximum câteva săptămâni, vom fi în situaţia în care fiecare român care şi-a dorit lucrul acesta se va fi vaccinat. Şi tot mai mulţi români aleg să se vaccineze, iar acesta este un gest de grijă, dacă vreţi, atât faţă de ei înşişi, cât şi faţă de toţi cei vulnerabili din jurul lor fie că vorbim despre proprii părinţi, bunici, persoane cu boli cronice sau, în general, cei apropiaţi. (...) 
Acum suntem încă departe de momentul în care vom atinge imunitatea colectivă de care avem nevoie aşa încât cu toţii să fim protejaţi. Avem momente şi motive destule în care putem fi optimişti", a afirmat, marți, Vlad Voiculescu, citat de Agerpres.

El a mai spus că secţiile de Terapie intensivă, unităţile de primiri urgenţe sunt pline în toată ţara, iar personalul medical este epuizat. 
"(...) Cred că realitatea pandemiei este încă în măsură să ne provoace teamă. Avem un nou val de răspândire a virusului accelerat de noua tulpină, de asemenea, mai agresivă şi mai contagioasă. Avem secţii de Terapie intensivă pline în toată ţara, avem unităţi de primiri urgenţe pline şi avem personal medical epuizat. Epuizat din toate punctele de vedere. 
Avem, de asemenea, măsuri de protecţie sau restricţii care ne ajută să nu ne îndreptăm către prăpastie. Aceste restricţii, dacă vreţi, măsuri de protecţie, par simple pentru sistem sunt însă mai complicate, mai dificil de acceptat pentru orice individ", a completat ministrul Sănătăţii.