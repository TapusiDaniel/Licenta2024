---Vaccin sample---
Noile măsuri privind campania de vaccinare împotriva COVID-19, dar şi de relaxare anunţate de autorităţi începând cu 1 iunie 2021, respingerea în comisiile parlamentare a rapoartelor de activitate a instituţiei Avocatul Poporului, anunţul PSD privind depunerea unei moţiuni de cenzură, precum şi respingerea de către Tribunalul Bucureşti a cererii de eliberare a fostului preşedinte al PSD Liviu Dragnea sunt câteva dintre principalele evenimente ale actualităţii interne din intervalul 24-28 mai 2021.
CORONAVIRUS şi vaccinare anti-COVID
* 24 mai - Premierul Florin Cîţu a avut o videoconferinţă cu prefecţii, în care le-a transmis că este nevoie de şi "mai mult efort" pentru a impulsiona campania de vaccinare, îndeosebi în privinţa organizării de noi maratoane ale vaccinării, dar şi găsirii de soluţii pentru a aduce "vaccinul cât mai aproape de cetăţeni", în special în mediul rural. Vaccinul anti-COVID este şi va rămâne gratuit în România, a declarat premierul Florin Cîţu, adăugând că au fost lansate, deja, comenzi pentru a continua campania de imunizare şi în toamnă, şi anul viitor.
* 25 mai - Secretarul de stat în Ministerul Sănătăţii, Andrei Baciu, a informat că, până în prezent, 432 de companii au demarat activitatea de vaccinare anti-COVID.
* 25 mai - Preşedintele Comitetului naţional de coordonare a activităţilor privind vaccinarea împotriva COVID-19, Valeriu Gheorghiţă, a susţinut o conferinţă de presă la Palatul Victoria, în care a declarat, printre altele: platforma de vaccinare va fi optimizată şi va permite programarea persoanelor în centre cu vaccin de la Johnson & Johnson  în perioada 31 mai - 1 iunie se va desfăşura un maraton de vaccinare anti-COVID dedicat adolescenţilor între 16 şi 18 ani în toate centrele organizate la nivel naţional  echipe de vaccinare din mediul urban se vor deplasa în localităţi arondate fiecărui oraş şi vor efectua "cel puţin o dată, de două ori pe săptămână", în anumite intervale orare, activităţi de vaccinare  posibilitatea imunizării în muzee, gări, aeroporturi, stadioane, pe litoral, la munte, dar şi organizarea de puncte de vaccinare în mediul urban, între blocuri.
* 27 mai - Guvernul a aprobat noi măsuri de relaxare începând cu 1 iunie 2021: creşterea de la 500 la 1.000 a numărului participanţilor la activităţile culturale, artistice, de divertisment desfăşurate în spaţii deschise, dacă fac dovada că sunt vaccinate anti-COVID, testate sau trecute prin infecţia cu SARS-CoV-2  numărul persoanelor care pot circula în grupuri a fost mărit la opt, iar numărul persoanelor care pot participa la activităţi culturale, ştiinţifice, artistice sau de divertisment la interior a crescut de la 50% la 70% din capacitatea spaţiului  angajaţii vaccinaţi anti-COVID nu vor mai fi obligaţi să poarte masca de protecţie dacă lucrează cel mult cinci într-un spaţiu închis.
* 28 mai - Până la această dată, pe teritoriul României au fost confirmate 1.077.161 de cazuri de persoane infectate cu noul coronavirus, iar 1.037.729 de pacienţi au fost declaraţi vindecaţi, a informat Grupul de Comunicare Strategică (GCS). La nivel naţional au fost prelucrate 7.860.372 de teste RT-PCR şi 1.144.977 de teste rapide antigenice. Un număr de 2.659 de persoane cu COVID-19 se află internate în unităţile sanitare de profil, dintre care 459 la terapie intensivă. În total, 7.521 persoane confirmate cu infecţie cu SARS-CoV-2 sunt în izolare la domiciliu şi 2.968 se află în izolare instituţionalizată pe teritoriul României, a precizat GCS. De asemenea, 34.616 persoane se află în carantină la domiciliu şi 81 în carantină instituţionalizată. În total, 30.174 persoane diagnosticate cu infecţie cu SARS-CoV-2 au decedat în România. De la începutul epidemiei, 191 de cetăţeni români aflaţi în străinătate şi depistaţi cu COVID-19 au decedat.
AFACERI EXTERNE
* 24 mai - Preşedintele Klaus Iohannis a participat la reuniunea extraordinară a Consiliului European (24-25), desfăşurată la Bruxelles, context în care a subliniat susţinerea României pentru implementarea "rapidă" şi "unitară" a certificatelor digitale COVID la nivel european.
POLITIC
* 24 mai - Partidul Naţional Liberal a aniversat 146 de ani de la înfiinţare, printr-o ceremonie la care au participat preşedintele PNL, Ludovic Orban, şi reprezentanţii conducerii partidului, la Muzeul Naţional ''I. C. Brătianu'', din localitatea argeşeană Ştefăneşti.
* 25 mai - Biroul Executiv al Partidului Naţional Liberal a decis declanşarea procedurilor de alegeri în partid, data propusă pentru congres fiind 25 septembrie, a anunţat preşedintele liberalilor, Ludovic Orban.
* 25 mai - Comisiile juridice ale Camerei Deputaţilor şi Senatului au respins raportul privind activitatea Avocatului Poporului pe anul 2020. Anterior, aceleaşi comisii au respins raportul de activitate al Avocatului Poporului pe anul 2019. Rapoartele privind activitatea Avocatului Poporului urmează să fie dezbătute şi supuse votului în plenul reunit al Parlamentului.
* 26 mai - PSD va depune o moţiune de cenzură pe 14 iunie, a anunţat, în plenul Parlamentului, preşedintele partidului, Marcel Ciolacu.
* 27 mai - Preşedintele PNL, Ludovic Orban, a declarat, la Constanţa, că odată cu candidatura pentru un nou mandat la conducerea partidului, ia în calcul şi o eventuală candidatură a sa la alegerile prezidenţiale din anul 2024.
* 28 mai - Construirea României post-pandemice nu înseamnă revenirea la starea de dinainte, ci un progres semnificativ spre o nouă etapă, obiectiv care poate fi realizat prin Planul Naţional de Redresare şi Rezilienţă, a declarat preşedintele Klaus Iohannis, într-o declaraţie de presă la Palatul Cotroceni. El a amintit că pandemia a însemnat o criză sanitară fără precedent, dar şi o economie masiv afectată. Iohannis a arătat că România post-pandemică este ţara în care se investeşte masiv în infrastructură, se dezvoltă reţeaua de spitale şi se creează centre medicale integrate în zonele rurale şi urbane vulnerabile.
JUSTIŢIE - INTERNE
* 24 mai - Takacs Gyorgy, bărbatul care şi-a înjunghiat mortal fiul de 8 ani, în iulie 2020, a fost condamnat pe viaţă, de o instanţă a Tribunalului Cluj.
* 24 mai - Fostul rector al Academiei de Poliţie "Alexandru Ioan Cuza", Adrian Iacob, şi fostul prorector al unităţii de învăţământ, Petrică Mihail Marcoci, au fost condamnaţi de Curtea de Apel Bucureşti la câte trei ani închisoare cu suspendare pentru şantaj, fiind acuzaţi că l-au determinat pe un poliţist de la Academie să-i trimită mesaje de ameninţare jurnalistei Emilia Şercan. Decizia nu este definitivă şi poate fi atacată cu apel.
* 27 mai - Tribunalul Bucureşti a respins cererea în care Liviu Dragnea solicita să fie eliberat din Penitenciarul Rahova, unde execută o pedeapsă de trei ani şi jumătate primită în 2019 în dosarul angajărilor fictive de la DGASPC Teleorman. Decizia este definitivă, iar Dragnea are dreptul să facă o nouă cerere de eliberare condiţionată după 27 august.
* 27 mai - Zece persoane din Belgia, Olanda şi România au fost arestate în cazul capturii record de droguri - 1.452 de kilograme de heroină - din Portul Constanţa. Pe 20 mai, DIICOT a reuşit să realizeze o captură istorică de 1.452 de kilograme de heroină, drogurile fiind găsite într-un container din Portul Constanţa, în care erau transportate diverse materiale de construcţii.
* 27 mai - Florian Tudor, presupus lider al mafiei româneşti, a fost arestat de autorităţile mexicane, în Ciudad de Mexico, în conformitate cu o cerere de arestare şi extrădare din partea guvernului român. Bărbatul era căutat pentru crimă organizată, extorcare şi tentativă de omucidere în formă agravată.
ECONOMIC
* 26 mai - Cea de-a 18-a ediţie a Salonului Auto Bucureşti & Accesorii va avea loc, în acest an, în perioada 7 - 17 octombrie, la Centrul Expoziţional Romexpo, au anunţat organizatorii.
* 27 mai - Restricţiile pe autostrada A2 vor fi ridicate începând cu această dată şi toată vara se va circula de la Bucureşti la Constanţa fără şantiere, a anunţat, pe Facebook, ministrul Transporturilor şi Infrastructurii, Cătălin Drulă. El a mai spus că 12 perechi de trenuri InterRegio de la CFR Călători vor fi circula în această vară pe relaţia Bucureşti - Constanţa, la care se vor adăuga şapte perechi de trenuri de la operatorii privaţi.
* 27 mai - Ministrul Energiei, Virgil Popescu, a participat la ceremonia de lansare oficială a lucrărilor de construcţie a noii centrale de cogenerare de la Petromidia, la care a fost prezent, printre alţii, şi directorul general al KazMunaiGas International, Beimbet Shayakhmetov.
* 27 mai - Comisarii Gărzii de Mediu au aplicat amenzi în valoare de 308.000 lei şi au confiscat peste 50 de tone de deşeuri feroase şi neferoase în urma descinderii din 27 mai 2021 în Săruleşti-Gară, judeţul Călăraşi, unde existau suspiciuni că sunt depozitate ilegal deşeuri.
SOCIAL
* 26 mai - Fermierii de la Asociaţia Forţa Fermierilor au scos tractoarele pe străzile din Bucureşti, protestând faţă de subfinanţarea cronică a sectorului şi faţă de măsurile luate de politicieni în sectorul agroalimentar.
SPORT
* 27 mai - Fostul mare şahist rus Garry Kasparov va veni la Bucureşti pentru a deschide turneul de şah Superbet Chess Classic Romania 2021, prima etapă a circuitului Grand Chess Tour 2021, care va avea loc în perioada 5-14 iunie şi va avea premii de 350.000 de euro. AGERPRES/(Documentare - Cristian Anghelache, editor: Marina Bădulescu)
*** Materialul a fost realizat în baza ştirilor AGERPRES