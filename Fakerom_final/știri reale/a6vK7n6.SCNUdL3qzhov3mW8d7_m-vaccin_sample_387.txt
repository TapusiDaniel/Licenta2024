---Vaccin sample---
Spitalele din Capitală au rămas fără locuri la ATI pentru pacienții COVID. Din această cauză, duminică, doi pacienți au fost transferați de la București la Sibiu cu un avion militar. Printre spitalele rămase fără locuri la ATI, duminică seara, se număra și Institutul „Marius Nasta”. Managerul spitalului, Beatrice Mahler, a declarat că sâmbătă au fost eliberate trei locuri, dar acestea s-au ocupat în nici 20 de minute. Medicul este îngrijorat de perspective, date fiind cazurile raportate în București. În această săptămână va fi nevoie de 1.000 de locuri în spitalele COVID și de cel puțin 200 de locuri de terapie intensivă în București. Situația poate deveni critică, a arătat Beatrice Mahler într-o intervenție la Digi24.
„Din păcate, este o criză de locuri în secțiile de terapie intensivă și dacă în acest moment vorbim de criză de locuri în terapie intensivă și în secții, mă gândesc cu îngrijorare la ce înseamnă săptămâna viitoare, uitându-mă puțin în urmă la numărul de cazuri confirmate în București în această săptămână. La un calcul minim, în funcție de datele statistice pe care le avem, 20 la sută dintre pacienții internați necesită terapie intensivă, adică vom avea nevoie de aproape 1.000 de locuri în spitale și un minim de 200 de locuri în terapie intensivă pentru București, în săptămâna viitoare, dacă regula statistică pe care o cunoaștem – și s-a verificat de atâtea ori – rămâne valabilă”, a subliniat dr. Beatrice Mahler.
Ea atrage atenția că se poate ajunge la o situație critică: „Nu știu care va fi evoluția următoarelor zile, cu siguranță, însă, lucrurile pot să ducă spre situații critice, dacă vorbim despre spitalele COVID”, a punctat managerul de la „Marius Nasta”.
Întrebată, ca medic, ce simte atunci când vede imaginile care circulă în mediul online cu petreceri în cluburi unde nu se respectă recomandările din pandemie, Beatrice Mahler a răspuns: „Suntem în două lumi paralele: lumea celor care muncim în spitale și care ne confruntăm cu suferința oamenilor și familiilor care trec prin această experiență cu totul, cu totul deosebită și extrem de dură, și lumea celor care nu vor să accepte sau se gândesc că ei nu pot fi atinși de această boală, o boală care știm că nu alege și știm că deocamdată nu avem criterii extrem de exacte de a stabili care dintre noi va avea o formă severă. Este extrem de trist ce vedem și este păcat, pentru că trăim și trecem printr-o perioadă dificilă, iar unii nu înțeleg”.
Beatrice Mahler a transmis, cu această ocazie, un mesaj către populație legat de petrecerea sărbătorilor: „Cu toții ne dorim sărbători în familie și cu siguranță le vom petrece anul viitor, după ce 70 la sută dintre noi vom fi vaccinați, însă anul acesta va trebui să regândim sărbătorile într-un mod în care familia apropiată să fie aproape de noi, iar pe ceilalți să-i simțim aproape prin alte mijloace de comunicare, pe care în acest an vrând-nevrând le-am adoptat. Este mult mai sigur așa, este mult mai sigur dacă vrem să fim lângă bunicii noștri și lângă părinții noștri și anul viitor, pentru că este important să rămânem sănătoși și, din păcate, încă în acest moment nu avem altă soluție decât distanța fizică”.
Întrebată cum vor petrece medicii din prima linie sărbătorile, managerul a mărturisit că aceasta a fost și una din temele de discuție pe care le-a avut cu o parte din colegi.
„Toți și-ar dori zile libere și concedii, pentru că sunt colegi care au avut cel mult cinci zile de concediu în acest an și vorbesc mai ales de secția de terapie intensivă. De câte ori începi să vorbești cu colegii din terapie intensivă, care sunt obosiți și triști, pentru că oricât de mult te străduiești să lupți cu această boală, pierzi pacienți în fiecare zi, lacrimile din ochii lor te împietresc și trăiești durerea împreună cu ei. Sunt obosiți, este dificil și atunci când vezi imagini sau omeni care nu cred, nu știi cum ai putea oare să-i iei și să-i aduci în realitatea în care tu trăiești și pe care o vezi, ca să-i faci să înțeleagă că nu este o glumă și nu este o joacă ceea ce se întâmplă în spitale”, a spus dr. Beatrice Mahler.
sursa foto: Inquam Photos/ Virgil Simonescu
