---Vaccin sample---
Premierul ungar Viktor Orban a respins vineri criticile Uniunii Europene la adresa legii privind răspunsul la pandemia de COVID-19 adoptate luni de parlamentul de la Budapesta, apreciind că la Bruxelles se trăieşte într-o "bulă", relatează dpa şi MTI.

"Cu ce se preocupă acum Bruxellesul? Cu noi", a declarat Orban în interviul săptămânal pe postul public de radio. "Ar trebui să se preocupe de salvarea de vieţi omeneşti, asta este urgenţa. Nu-i înţeleg pe cei din bula de la Bruxelles", a mărturisit Orban.

Legea adoptată luni permite guvernului ungar să guverneze prin ordonanţe, fără un termen limită şi în unele cazuri chiar fără supervizare parlamentară, ceea ce a atras critici din partea UE, mai ales că Orban a intrat şi în trecut în conflict cu Bruxellesul în legătură cu politicile sale considerate autoritare, notează dpa.

Marţi, şefa Comisiei Europene Ursula Von der Leyen a transmis un avertisment, printr-o declaraţie scrisă, privind respectarea statului de drept în legătură cu diferitele măsuri de urgenţă luate de statele membre, fără a invoca explicit măsurile luate de Budapesta, dar joi a menţionat într-o conferinţă de presă că este "preocupată în special de situaţia din Ungaria".

Tot joi, 13 membri ai Partidului Popular European, din care formaţiunea premierului Orban, Fidesz, este actualmente suspendată, l-au îndemnat pe preşedintele grupului, Donald Tusk, să excludă acest partid din rândurile sale şi au făcut apel la statele UE să ia măsuri împotriva Ungariei, menţionează dpa.

Viktor Orban a insistat vineri că parlamentul ungar "lucrează la turaţie maximă", iar puterile acordate guvernului şi premierului în baza stării de urgenţă sunt aproximativ aceleaşi cu cele ale preşedintelui francez pe timp de pace. El a evocat totodată un "atac politic" din partea unora care vor să "jefuiască Ungaria şi să-şi însuşească resursele acestei ţări", reiterând că este vorba de "reţeaua condusă de (miliardarul american) George Soros şi oamenii lui de la Bruxelles, de unde vin criticile".

Orban a precizat că în scurt timp guvernul său va prezenta "cel mai mare plan de stimulare economică din istoria ţării", ale cărui elemente cheie vor fi menţinerea şi crearea de locuri de muncă, a consemnat MTI.

"Să nu renunţăm la obiectivele noastre, să nu renunţăm la ce am obţinut, să nu renunţăm la independenţa Ungariei, să nu renunţăm la economia bazată pe muncă şi nici la şansa de a trăi în demnitate", a mai spus el.

Premierul ungar a făcut apel pe de altă parte la concetăţenii săi să sărbătorească Paştele (12 aprilie, în Ungaria) alături de familie doar în condiţii stricte de siguranţă, adăugând că Paştele "poate fi şi timpul potrivit pentru a ne gândi la cum să ne reorganizăm vieţile până să devină disponibil un vaccin". AGERPRES/(AS - autor: Mihaela Toth, editor: Gabriela Ionescu, editor online: Simona Aruştei)