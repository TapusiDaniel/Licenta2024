---Vaccin sample---
Poliţiştii din Malaezia care refuză să se vaccineze anti-COVID-19 "vor fi nevoiţi să plece din poliţie", a declarat vineri comandantul acestora, citat de dpa.

"Sursa noastră de referinţă este Ministerul Sănătăţii, nu vreun şaman sau cercetător deviant", a subliniat inspectorul general Abdul Hamid Bador, întrebat în legătură cu informaţiile în sensul că unii ofiţeri de poliţie ar refuza să accepte vaccinarea, a relatat agenţia de presă publică malaeziană Bernama.

Malaezia a început vaccinarea contra noului coronavirus la sfârşitul lui februarie şi până joi administrase aproape 250.000 de doze, conform ministrului sănătăţii, Adham Baba.

Vineri, Ministerul Sănătăţii a raportat trei noi decese atribuite coronavirusului în ultimele 24 de ore, ceea ce ridică total de la debutul pandemiei, acum circa un an, la 1.203. Numărul total al contaminărilor raportate de la începutul pandemiei este de aproape 321.000 în ţara asiatică insulară cu circa 32 de milioane de locuitori.

După ce bilanţul cazurilor de contaminare a început să crească îngrijorător la finele lui 2020, Malaezia a declarat stare de urgenţă, iar în ianuarie a impus un al doilea lockdown. Deşi ulterior restricţiile au fost relaxate, se menţin sancţiuni pentru încălcarea celor rămase, cum sunt obligativitatea măştii sau interzicerea deplasărilor între regiuni, iar poliţia anunţă aproape zilnic sute de arestări.

Inspectorul Hamid a mai anunţat vineri că de la începutul celui de-al doilea lockdown un număr de 330 de persoane au fost amendate cu suma maximă, 10.000 ringgiţi (2.400 USD), iar o nouă lege permite poliţiei să ia "măsuri imediate" împotriva celor acuzaţi de publicarea de "ştiri false" despre pandemie şi starea de urgenţă.AGERPRES/(AS - autor: Mihaela Toth, editor: Florin Ştefan, editor online: Ada Vîlceanu)