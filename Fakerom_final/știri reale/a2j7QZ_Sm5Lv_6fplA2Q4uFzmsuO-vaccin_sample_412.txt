---Vaccin sample---
Ultimul eveniment din cadrul maratonului de vaccinare organizat de Primăria Braşov şi Direcţia de Sănătate Publică Braşov va avea loc duminică, în Piaţa Sfatului, activitatea de vaccinare urmând să continue inclusiv la cabinetele medicilor de familie, fiind însă suspendată, începând de joi, în patru centre amenajate de municipalitate, relatează Agerpres.
Conform Primăriei Braşov, ultimul eveniment, cel de al zecelea, din cadrul maratonului de vaccinare „Liber la vaccinare, liber la viaţă!”, se va desfăşura între orele 10,00-20,00 şi este dedicat „turiştilor şi tuturor celor care nu vor să se mai teamă pentru sănătatea lor şi a celor dragi”.
În cadrul acestui eveniment, vaccinarea se va face, la alegere, cu unul dintre cele două vaccinuri produse de Pfizer, respectiv, Johnson&Johnson.
Totodată, pe toată perioada vaccinării vor fi organizate o serie de evenimente – un maraton al Crucii Roşii de resuscitare, cursuri de prim ajutor şi măsurarea tensiunii şi glicemiei participanţilor care vor dori, precum şi activităţi de informare a publicului privind diferitele tipuri de hepatite, prevenţie şi tratament ale Asociaţiei Pacienţilor cu Afecţiuni Hepatice.
Conform purtătorului de cuvânt al DSP Braşov, Anca Bâtiu, un număr de şase centre de vaccinare , între care patru din municipiul Braşov, şi-au suspendat, de joi, activitatea, însă imunizarea împotriva COVID-19 va continua în alte centre, în cabinetele medicilor de familie, precum şi prin intermediul caravanelor de vaccinare în mediul rural.
Astfel, se va suspenda activitatea de vaccinare la Centrul de Afaceri CATTIA (primul deschis în Braşov), Centrul de la Serviciul Public Local de Termoficare, Centrul Medico-Social Christiana şi Centrul Sala Sporturilor din municipiul Braşov, precum şi Centrele de vaccinare din Zărneşti (Clubul Pensionarilor Ciucaş) şi cel din Predeal (Sediul Primăriei).
În Municipiul Braşov activitatea de vaccinare va fi asigurată de către în centrele Noua, Spitalul Militar de Urgenţă Regina Maria, Policlinica Regina Maria, Medlife şi Centrul Medical de Vest.
Sursa foto: Pixabay
