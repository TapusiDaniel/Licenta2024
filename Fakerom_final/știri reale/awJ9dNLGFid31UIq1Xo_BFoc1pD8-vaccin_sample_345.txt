---Vaccin sample---
O parte a parcajului din Piaţa Constituţiei va fi folosită pentru un centru de vaccinare împotriva COVID-19 de tip drive-through, potrivit unui proiect de hotărâre de pe ordinea de zi a şedinţei Consiliului General al Municipiului Bucureşti din 27 aprilie, citat de Agerpres.

Proiectul prevede că se aprobă utilizarea, până pe 12 septembrie, a părţii corespunzătoare a 240 de locuri de parcare, în vederea organizării centrului de vaccinare de către Administraţia Spitalelor şi Serviciilor Medicale Bucureşti. Centrul ce va fi înfiinţat va avea patru puncte de vaccinare.

Potrivit raportului de specialitate al proiectului, centrul de vaccinare de tip drive-through va fi dotat cu echipamente specifice desfăşurării în condiţii optime a campaniei de vaccinare împotriva SARS-CoV-2: materiale sanitare, recipiente pentru colectarea deşeurilor, termoscanner, frigider, computer, imprimantă, medicamente - seruri, dezinfectanţi, materiale de protecţie individuală - halate, mănuşi, măşti, etc.

În centrul de vaccinare se asigură: un circuit într-un singur sens; apă potabilă şi menajeră, precum şi iluminat corespunzător; igiena, dezinfecţia şi curăţenia tuturor spaţiilor din centru; eliminarea zilnică a deşeurilor, conform legislaţiei specifice.

Spaţiul destinat centrului de vaccinare va avea: punct de intrare, deservit de personal de primire, pază, supraveghere, îndrumare; de registratură; de păstrare a vaccinurilor; spaţiu pentru colectarea deşeurilor; punctul de triaj medical; spaţiu pentru echipele care vaccinează; punctul de aşteptare post-vaccinare; echipă de suport logistic; punct de ieşire.

Toate cheltuielile legate de organizarea şi funcţionarea centrului de vaccinare de tip drive-through, inclusiv utilităţi, cablări, branşamente şi alte cheltuieli conexe, vor fi efectuate de Administraţia Spitalelor şi Serviciilor Medicale Bucureşti.