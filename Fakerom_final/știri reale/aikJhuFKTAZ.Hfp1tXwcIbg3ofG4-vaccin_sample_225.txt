---Vaccin sample---
Comisia Europeană a anunțat luni că a selectat 24 de proiecte privind colectarea plasmei de la donatorii care s-au recuperat după ce au avut COVID-19 și realizarea de transfuzii pentru pacienții care trec prin boală, acestea urmând să se deruleze în 14 state membre, inclusiv în România, plus Marea Britanie, și care vor fi finanțate cu 36 milioane de euro.
Proiectele, care se vor derula în Belgia, Bulgaria, Croația, Danemarca, Finlanda, Franța, Germania, Irlanda, Italia, Polonia, Portugalia, România, Spania, Slovenia și Marea Britanie, sunt naționale sau regionale și vor implica, în majoritatea cazurilor, distribuirea fondurilor către centre locale de colectare a sângelui sau a plasmei, peste 150 în total, precizează un comunicat de presă al Comisiei Europene.
Selecția vine în urma invitației pe care Comisia Europeană a transmis-o, în luna iulie 2020, către 200 de servicii de recoltare de sânge din întreaga UE să solicite finanțare pentru achiziționarea de echipamente de plasmafereză, respectiv echipamente pentru recoltarea de plasmă de la donatori, fondurile putând fi alocate atât serviciilor publice, cât și ONG-urilor autorizate care recoltează plasmă.
Subvențiile vor sprijini achiziționarea de mașini de plasmafereză și echipamente asociate, inclusiv truse de colectare, echipamente de depozitare sau teste de laborator.
Potrivit sursei citate, tratamentul constă în transferul de plasmă de convalescenți către pacienții bolnavi pentru a le stimula imunitatea și capacitatea de a se lupta cu boala. Transfuzia de plasmă este utilizată, de asemenea, pentru purificarea anticorpilor în vederea producerii unui medicament specific împotriva COVID-19 (imunoglobină) ca alternativă pe termen scurt la vaccinuri.

Sursa foto: Centrul de Transfuzie Sanguină București
