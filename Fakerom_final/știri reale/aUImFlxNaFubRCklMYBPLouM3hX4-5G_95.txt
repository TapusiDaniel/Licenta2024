Premierul australian Scott Morrison a denunţat luni presiunea crescândă a Chinei asupra ţării sale, apreciind că aceasta provoacă ''o deteriorare inutilă a relaţiilor'' dintre Beijing şi Canberra, relatează AFP.

Într-un discurs online adresat unui centru de reflecţie din Marea Britanie, Morrison a subliniat dorinţa Australiei de a avea relaţii ''reciproc avantajoase'' cu Beijingul precum şi cu Statele Unite, urmărindu-şi în acelaşi timp propriile interese independent de cele două ţări.

El a respins, de asemenea, imaginea unei Australii care ar fi un ''căţeluş'' al Statelor Unite într-un context de deteriorare a relaţiilor sino-americane.

În ultimele luni, relaţiile dintre Canberra şi Beijing s-au tensionat.

Australia a exclus în special gigantul chinez de telecomunicaţii Huawei din desfăşurarea reţelei 5G pe imensa insulă-continent şi a cerut o anchetă independentă asupra originii coronavirusului.

China, primul partener comercial al Australiei, a ripostat recent la adresa Canberrei, suspendând importurile unui număr mare de produse, între care carne de vită, orz şi cherestea. AGERPRES/( AS - autor: Violeta Gheorghe, editor online: Simona Aruştei)