---Vaccin sample---
Soţia premierului britanic Boris Johnson, Carrie, a afirmat că se simte foarte bine după ce i s-a făcut a doua doză de vaccin împotriva coronavirusului şi a îndemnat celelalte femei însărcinate să se imunizeze, relatează BBC, preluat de News.ro.
Carrie Johnson a precizat că înţelege îngrijorarea oamenilor, dar dovezile în urma cercetărilor sunt liniştitoare. Ea a menţionat că nu există un risc mai mare de pierdere a sarcinii, situaţie în privinţa căreia ea a avut îngrijorări.
“Tocmai ce mi s-a făcut a doua doză de vaccin şi mă simt minunat! Ştiu că multe femei însărcinate sunt îngrijorate cu privire la vaccinul împotriva covid, dar dovezile sunt extrem de liniştitoare. Cel mai important este că datele arată că nu există un risc mai ridicat de pierdere a sarcinii, ceva ce mă îngrijora”, a notat soţia lui Boris Johnson pe Instagram.
Ea a precizat că aproape 200.000 de femei însărcinate din SUA şi Marea Britanie au fost imunizate cu vaccinurile Pfizer sau Moderna recomandate în perioada sarcinii, fără probleme. Carrie Johnson a mai notat că vaccinarea este cea mai bună soluţie pentru femeile însărcinate să se menţină sănătoase, mai ales având în vedere faptul că în cazul infectării la femeile încărcinate riscul de a face o fomă severă a bolii este mai mare.
Luna trecută, Carrie Johnson a anunţat că este însărcinată şi a dezvăluit că în acest an a pierdut o sarcină.
În momentul în care a Marea Britanie a început programul de vaccinare, femeile însărcinate au fost sfătuite să evite vaccinarea, deoarece medicii erau precauţi cu privire la recomandările în timpul sarcinii. Apoi însă au apărut date cu privire la siguranţa imunizării, astfel că femeile însărcinate au fost încurajate să se vaccineze.
sursa foto: Facebook / Boris Johnson
