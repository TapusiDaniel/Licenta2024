---Vaccin sample---
Guvernul Marii Britanii a cerut UE să prelungească până în 2023 perioada de graţie cu privire la controalele efectuate asupra schimburilor comerciale între Irlanda de Nord şi restul Regatului Unit, pentru a reduce impactul Brexitului asupra acestei provincii, relatează BBC, citat de Agerpres.
În cadrul acordului privind retragerea Regatului Unit din Uniunea Europeană, cele două părţi au convenit o perioadă de graţie privind controalele asupra produselor alimentare transportate de supermarketuri şi unii angrosişti din Marea Britanie către Irlanda de Nord, pentru a reduce impactul noilor reguli post-Brexit.
”Încrederea a fost erodată, s-au produs pagube şi de aceea este nevoie de acţiuni urgente”, a declarat ministrul Michael Gove marţi în Camera Comunelor. El a subliniat că supermarketurile şi celelalte companii trebuie să aibă siguranţa că vor putea să furnizeze în continuare produse pentru consumatori.
Potrivit BBC, premierul Boris Johnson a declarat că UE a „subminat” Acordul de retragere prin faptul că executivul comunitar a ameninţat cu blocarea exporturilor de vaccin anti-COVID-19 peste frontiera irlandeză.
Acordul de retragere garantează o frontieră deschisă între UE şi provincia Irlanda de Nord, fără a exista controale asupra produselor exportate. Totuşi, Comisia Europeană a propus invocarea articolului 16, care permite UE şi Regatului Unit să suspende orice aspect care, în opinia lor, provoacă ”dificultăţi economice, pentru societate şi pentru mediu”.
Executivul UE a adoptat vineri un mecanism de control al exporturilor de vaccinuri anti-COVID-19 produse în ţările UE, pentru a împiedica ieşirea din blocul comunitar a unor cantităţi de vaccin care, în virtutea contractelor încheiate cu companiile farmaceutice, sunt destinate statelor membre, potrivit Agerpres. (Foto: Parlamentul European)
