Gigantul chinez Huawei a lansat luni cel mai recent model de telefon pliabil, Mate Xs, fiind primul astfel de dispozitiv disponibil pe plan internaţional, concurând pe o categorie premium, alături de Samsung şi Motorola, transmit AP şi Reuters.
Mate Xs este o versiune îmbunătăţită a modelului Mate X, lansat anul trecut în China, este mai rapid, iar ecranul este de o calitate mai ridicată. Mate X este un competitor direct al telefoanelor pliabile comercializate de grupul sud-coreean Samsung Electronics.
Lansarea a avut loc printr-un mesaj video şi nu printr-o conferinţă de presă, deoarece Congresul Mondial al Telefoniei Mobile (MWC) din Spania, unde era iniţial planificat să fie lansat noul model, a fost anulat ca urmare a îngrijorărilor provocate de epidemia de coronavirus.
Mate Xs nu beneficiază de o versiune licenţiată a sistemului de operare Android de la Google, firma chineză fiind în mijlocul unei dispute între SUA şi China cu privire la securitate şi tehnologie, în special 5G. Utilizatorii încă pot descărca aplicaţii, dar de la Huawei, nu de la Google Play.
Mate Xs ar urma să fie vândut din martie, la un preţ de 2.499 euro (2.700 dolari), dar nu se cunoaşte încă pe ce pieţe va putea fi comercializat.
Luna aceasta, grupul sud-coreean Samsung Electronics a prezentat cel de-al doilea telefon pliabil al său, Z Flip, precum şi o nouă generaţie a smartphone-urilor Galaxy, botezate S20, S20 Plus şi S20 Ultra, toate compatibile cu reţelele 5G.
Galaxy Z Flip este construit din sticlă ultrasubţire utilizată pentru ecrane şi poate fi pliat şi desfăşurat de peste 200.000 de ori, fiind rezistent la zgârieturi, susţine Samsung. Acest model va fi disponibil începând de luna aceasta, la un preţ de pornire de 1.380 de dolari.
"Telefoanele pliabile sunt scumpe şi greu de produs. Va fi nevoie de timp pentru a deveni un produs de piaţă", estimează Neil Mawston, analist la Strategy Analytics, care prognozează că vânzările vor decola abia în 2022 sau 2023.
"Pentru moment, telefoanele pliabile sunt un produs superpremium care pot avea un efect de halou pentru marca Samsung", adaugă Mawston. AGERPRES/(AS - autor: Mihaela Dicu, editor: Oana Tilică, editor online: Gabriela Badea) 