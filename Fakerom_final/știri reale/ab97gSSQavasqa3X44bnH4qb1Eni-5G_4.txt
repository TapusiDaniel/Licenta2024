Ministrul Afacerilor Interne, Ion Marcel Vela, a transmis, joi, către Autoritatea Națională pentru Administrare și Reglementare în Comunicații (ANCOM) solicitarea de redeschidere a site-ului justitiarul.ro. Redeschiderea site-ului a fost solicitată de jurnalistul Marius Albin Marinescu, care și-a manifestat intenția de a elimina articolele ce conțineau informații false, anunță Grupul de comunicare strategică.
Conform comunicatului, Grupul de Comunicare Strategică a analizat cererea transmisă și a fost de acord cu redeschiderea site-ului menționat, cu condiția ca administratorul să respecte următoarele condiții de transparență și etică jurnalistică:
„Decizia Grupului de Comunicare Strategică este bazată pe faptul că obiectivul nu este acela de a suprima publicații (aceasta fiind soluția în cazul în care nu este asumată o identitate a publicației sau se refuză rectificarea materialelor), ci doar acela de a preveni campanii de dezinformare”, se mai arată în comunicat.
Agenția Națională pentru Reglementare în Comunicații (ANCOM) a decis, în urmă cu o săptămână, închiderea site-urilor românia-veche.ro și justitiarul.ro, pe care le acuză că au publicat o serie de articole false legate de pandemia de coronavirus, potrivit unei decizii postate pe site-ul instituției conduse de Sorin Grindeanu.
Decizia de a cere întreruperea existenței celor două site-uri a fost luată în baza decretului prezidențial pentru prelungirea stării de urgență și ca urmare a propunerii făcute de Grupul de comunicarea strategică.
Cele două site-uri sunt editate de firma NetDesign SRL din Bistrița. Compania poate ataca decizia ANCOM în contencios administrativ.
Iată câteva exemple de articole publicate de cele două site-uri:
– ”ATENȚIE: TRUC & INSELACIUNE sau Antenele 5G și COVID?”
– ”Adevărul din spatele virusului: Armata americană și Defender Europe 20”
– ”Exercițiu militar sau operațiune secretă? Ce caută soldații americani în Verona, fără măști?”
– ”Isteria Covid: Pretext pentru legi abuzive și limitarea drepturilor omului”
