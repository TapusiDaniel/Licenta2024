---Vaccin sample---
Deputatul PSD Alexandru Rafila a declarat miercuri că nu crede că este "un moment propice" pentru discuţia publică legată de legea vaccinării, pentru că opinia publică este "foarte inflamată".

"Eu nu cred că acum este un moment propice discuţiei publice legate de legea vaccinării, nu pentru că ne ascundem sau există vreo reticenţă, ci pentru că opinia publică în momentul de faţă este foarte sensibilă, este foarte inflamată. Vedeţi că, în ciuda faptului că sunt minoritari, cei care se opun vaccinării sunt foarte vocali şi încearcă să influenţeze şi câteodată reuşesc să influenţeze persoanele nehotărâte în cea ce priveşte vaccinarea. Vedem poziţii contradictorii la diverşi lideri de opinie din diverse domenii şi atunci e bine ca un astfel de proiect, care până la urmă va legifera acest principiu al prevenţiei, (...) cred că ar trebui să fie dezbătut şi aprobat în Camera Deputaţilor într-un moment în care depăşim această pandemie. E o opinie personală.(...) Sunt oameni care nici nu au citit acest proiect şi care se opun prevederilor din el, menţionând lucruri care nici măcar nu sunt incluse în acest proiect", a spus Rafila, la dezbaterea pe tema vaccinării pe durata întregii vieţi, organizată de Coaliţia Organizaţiilor Pacienţilor cu Afecţiuni Cronice din România.

El a adăugat că "succesul campaniei de vaccinare împotriva infecţiei cu noul coronavirus poate să redeschidă porţile spitalelor pentru pacienţii cu boli cronice".

"Unul dintre motivele pentru care am putea să argumentăm în fata multora dintre concetăţenii noştri necesitatea vaccinării este legată şi de accesul la servicii de sănătate, care, în momentul în care pandemia este adusă sub control, va reveni la starea lui anterioară, care, chiar dacă nu era perfectă, era oricum mult mai bună decât în această perioadă. Sunt spitale care oferă servicii medicale deosebite, cum e Spitalul Colentina, şi care nu pot să ofere aceste servicii celor care au nevoie pentru că tratează pacienţii COVID", a menţionat Rafila. AGERPRES/(A- autor: Dana Piciu, editor: Mihai Simionescu, editor online: Anda Badea)