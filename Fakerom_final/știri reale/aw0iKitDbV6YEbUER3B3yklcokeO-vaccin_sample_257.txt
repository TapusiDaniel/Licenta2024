---Vaccin sample---
Cei care vor să se vaccineze împotriva COVID-19 se pot prezenta de sâmbătă la centrele administrate de Primăria Sectorului 4 fără programare prealabilă, în prezent în cele 23 de puncte de vaccinare Pfizer şi şase AstraZeneca fiind imunizate zilnic circa 2.500 de persoane, potrivit unui comunicat al autorităţii locale transmis, vineri, AGERPRES.

La centrul de vaccinare din Grand Arena vor putea fi imunizate în fiecare zi 1.000 de persoane, după ce primăria a suplimentat capacitatea logistică a acestuia, prin mărirea numărului personalului medical angajat, dar şi a spaţiilor de vaccinare, ajungându-se la un total de zece fluxuri de vaccinare, operate de o echipă formată din 15 medici, 30 de asistente medicale şi 15 registratori medicali.

Ca şi până în prezent, centrul de vaccinare din Grand Arena, în care se administrează serurile Pfizer şi AstraZeneca, va fi deschis de luni până duminică, în intervalul orar 8,00 - 20,00, timp în care persoanele de peste 60 de ani se pot vaccina pe tot parcursul programului, iar populaţia generală cu vârsta sub 60 de ani este aşteptată la imunizare după ora 14,00.

Pentru evitarea aglomerărilor, persoanelor care se prezintă la centru pentru imunizare li se vor elibera bonuri de ordine, urmând ca vaccinarea acestora să se realizeze în limita capacităţii centrului. Pentru aceasta, coordonatorii centrului de vaccinare vor extrage din platformă numărul de locuri disponibile în ziua respectivă, prin scăderea numărului maxim de doze necesar persoanelor programate în platformă pentru prima doză şi rapel.

Dacă numărul de persoane prezente va depăşi numărul locurilor sau al dozelor disponibile, coordonatorii vor face programări pentru zilele următoare. AGERPRES/(AS - autor: Iulia Carciog, editor: Florin Marin, editor online: Anda Badea)