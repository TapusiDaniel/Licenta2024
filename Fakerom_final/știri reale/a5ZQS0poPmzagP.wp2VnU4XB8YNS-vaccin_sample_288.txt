---Vaccin sample---
Arabia Saudită a anunţat marţi începerea unei campanii masive de vaccinare a populaţiei împotriva noului coronavirus, la câteva zile după aprobarea vaccinului dezvoltat de grupul american Pfizer în colaborare cu compania germană BioNTech, relatează AFP.

"Ministerul Sănătăţii a anunţat începutul înregistrării tuturor cetăţenilor şi rezidenţilor pentru vaccinarea împotriva coronavirusului începând de astăzi (marţi)", a raportat agenţia oficială de ştiri SPA.

Saudiţii, la fel ca mulţi expatriaţi străini din regat, pot obţine vaccinul "gratuit" prin aplicaţia "Sehaty" a ministerului, potrivit unei campanii de vaccinare în trei etape, a precizat SPA.

Prima fază vizează persoanele cele mai vulnerabile, precum cele cu vârste peste 65 de ani, care suferă de obezitate şi boli cronice grave sau care lucrează în profesii extrem de expuse la virus.

De cea de-a doua etapă vor beneficia persoanele de peste 50 de ani, alţi practicieni din domeniul sănătăţii şi cei cu boli mai puţin grave.

În cele din urmă, toate celelalte persoane care doresc să fie vaccinate vor putea face acest lucru în cea de-a treia fază a campaniei.

Regatul saudit, care are o populaţie de peste 34 de milioane de locuitori, conform cifrelor oficiale, a aprobat pe 10 decembrie vaccinul Pfizer/BioNTech, Arabia Saudită devenind astfel a doua ţară din Golf care a dat undă verde acestui vaccin, după Bahrein.

Arabia Saudită a înregistrat oficial peste 360.000 de cazuri de contaminări, dintre care 6.059 de decese.

Totodată, Iordania a aprobat marţi utilizarea de urgenţă a vaccinului împotriva COVID-19 dezvoltat de grupul american Pfizer în colaborare cu compania germană BioNTech, relatează dpa.

Nizar Muhaidat, şeful Administraţiei pentru Alimente şi Medicamente din Iordania, a declarat pentru televiziunea Jordan TV că autorizaţia vine la două săptămâni după ce firmele producătoare au depus o cerere în acest sens.

Iordania, ţară cu aproximativ 10 milioane de locuitori, a înregistrat peste 260.000 de cazuri de coronavirus şi 3.400 de decese. AGERPRES/(AS - autor: Mihaela Moise, editor: Codruţ Bălu, editor online: Simona Aruştei)