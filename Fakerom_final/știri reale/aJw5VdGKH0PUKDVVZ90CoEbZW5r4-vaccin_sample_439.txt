---Vaccin sample---
AstraZeneca a reluat în Marea Britanie testele clinice ale vaccinului său împotriva COVID-19, aflat într-un stadiu avansat de dezvoltare, după ce a primit undă verde de la autorităţile din domeniul siguranţei sanitare, a anunţat sâmbătă compania farmaceutică, potrivit Reuters.

Testele clinice ale vaccinului experimental dezvoltat în colaborare cu cercetători de la Universitatea Oxford, aflate într-o fază avansată, au fost suspendate săptămâna aceasta din cauza unei boli inexplicabile apărute la un participant la studiu, incident care a ridicat îndoieli în ceea ce priveşte o lansare timpurie.

''Pe 6 septembrie, potrivit protocolului standard de analiză, au fost întrerupte voluntar testele clinice la nivel mondial pentru a permite analiza informaţiilor privind siguranţa de către comisii independente şi de către autorităţi de reglementare internaţionale'', a precizat AstraZeneca.

Compania a adăugat că autorităţile din domeniul siguranţei au recomandat Autorităţii de Reglementare Sanitare a Medicamentelor din Marea Britanie (MHRA) că reluarea studiilor clinice în Marea Britanie este sigură.

Pacientul participant la studiu, din cauza căruia au fost întrerupte testele, suferă de simptome neurologice asociate cu o afecţiune spinală inflamatorie rară, denumită mielită transversală.

Compania AstraZeneca, cu sediul în Cambridge, a menţionat că nu poate dezvălui informaţii medicale suplimentare.

''Compania va continua să colaboreze cu autorităţile sanitare din lumea întreagă pentru a fi informată în momentul în care alte studii clinice pot fi reluate astfel încât vaccinul să fie disponibil pe scară largă, în mod echitabil şi fără profit pe perioada acestei pandemii'', a precizat AstraZeneca.

Compania a refuzat să ofere detalii despre data la care ar putea fi reluate alte studii clinice globale.

Serum Institute din India a precizat că studiul său clinic va fi reluat după ce va primi aprobare din partea Autorităţii de control a medicamentelor din India.

Autoritatea braziliană din domeniul sanitar ANVISA a anunţat sâmbătă seară că a aprobat reluarea testelor după analiza datelor trimisă de MHRA.

Universitatea Federală din Sao Paulo, instituţia care desfăşoară studiul clinic al vaccinului, a precizat într-un comunicat că au fost recrutaţi şi vaccinaţi 4.600 din numărul preconizat de 5.000 de voluntari, fără ca vreunul dintre aceştia să reclame vreo problemă gravă de sănătate.

Guvernele caută cu toate forţele un vaccin care să ajute la oprirea pandemiei de COVID-19, care a provocat peste 900.000 de decese şi o criză economică globală, iar OMS consideră vaccinul AstraZeneca, dezvoltat împreună cu Universitatea Oxford, ca fiind cel mai promiţător.

Vaccinul dezvoltat de AstraZeneca şi Universitatea Oxford se află într-o fază avansată de teste în Statele Unite, Regatul Unit, Brazilia, Africa de Sud, fiind preconizate testări suplimentare în Japonia şi Rusia. AGERPRES/(AS-autor: Simona Tatu, editor online: Adrian Dădârlat)