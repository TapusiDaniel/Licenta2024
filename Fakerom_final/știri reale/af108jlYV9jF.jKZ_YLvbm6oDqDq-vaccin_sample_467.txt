---Vaccin sample---
Marea Britanie va permite, în cazuri rare, ca o persoană să fie vaccinată cu două vaccinuri diferite pentru Covid-19, în pofida lipsei dovezilor legate de gradul de imunitate oferit, transmite Reuters, preluată de News.ro.

Îndepărtându-se de alte strategii existente la nivel mondial, guvernul de la Londra a anunţat că oamenii ar putea primi două vaccinuri diferite pentru Covid-19, de exemplu dacă primul vaccin primit nu mai este disponibil, potrivit recomandărilor publicate îna ajunul Anului Nou.

"Dacă acelaşi vaccin nu mai este disponibil, sau dacă nu se cunoaşte ce vaccin a primit o persoană, este rezonabil să fie administrat vaccinul disponibil local, pentru a finaliza vaccinarea", potrivit recomandărilor.

Directorul pentru imunizări al Public Health England, Mary Ramsay, a spus că acest lucru se va întâmpla extrem de rar şi că guvernul nu recomandă amestecarea vaccinurilor, în schema de vaccinare care necesită administrarea a două doze, la un interval de câteva săptămâni.

În decembrie, Marea Britanie a devenit prima ţară care a autorizat folosirea în regim de urgenţă a vaccinurilor împotriva Covid-19 dezvoltate de Pfizer/BioNTech şi AstraZeneca/Universitatea Oxford.

Ambele vaccinuri trebuie administrate în două doze, la câteva săptămâni distanţă, dar nu au fost create pentru a fi amestecate.

Noile recomandări ale guvernului afirmă că "nu există dovezi că vaccinurile pentru Covid-19 sunt interschimbabile, cu toate că există studii în curs".

Cu toate acestea, recomandarea este că, deşi trebuie făcute toate eforturile pentru a finaliza administrarea cu acelaşi vaccin, dacă pacientul "se află într-un risc imediat" şi dacă este "improbabil să mai participe", atunci poate primi un vaccin diferit.

Marea Britanie a provocat o controversă, în această săptămână, anunţând planul de a amâna administrarea celei de-a doua doze de vaccin, în încercarea de a oferi o protecţie limitată unui număr cât mai mare de oameni, prin administrarea primei doze.