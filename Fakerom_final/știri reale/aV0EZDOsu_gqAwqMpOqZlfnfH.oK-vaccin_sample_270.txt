---Vaccin sample---
Preşedintele SUA, Joe Biden, şi soţia sa, Jill Biden, vor primi a treia doză de vaccin anti-COVID-19 pentru consolidarea imunităţii, după ce administraţia de la Washington a anunţat că SUA încep în septembrie vaccinarea populaţiei cu a treia doză, anunță Agerpres. ”Vom primi vaccinurile de consolidare”, a anunţat Biden într-un interviu acordat postului ABC News şi difuzat joi.
Autorităţile americane anunţaseră în ziua precedentă că cetăţenii SUA vaccinaţi anti-COVID cu serurile Pfizer şi Moderna vor putea primi a treia doză la cel puţin opt luni după cea de-a doua, începând din 20 septembrie.
”Datele disponibile arată clar că protecţia împotriva infectării cu SARS-CoV-2 începe să scadă pe măsura trecerii timpului după primele doze de vaccin (…) Dacă adăugăm predominanţa variantei Delta, începem să observăm dovezi ale unei protecţii reduse împotriva cazurilor uşoare şi moderate de boală”, explică în anunţul lor principalii responsabili sanitari americani.
Administrarea dozei de consolidare va fi deocamdată posibilă doar pentru persoanele vaccinate cu serurile Pfizer şi Moderna, fiind în curs de evaluare administrarea unei doze de rapel şi pentru persoanele imunizate cu serul monodoză Johnson&Johnson, care a început să fie folosit în SUA abia în martie 2021.
Decizia administrării acestei a treia doze de consolidare mai depinde de autorizarea pe care trebuie să o dea Agenţia pentru Alimente şi Medicamente a SUA (FDA).
Primele persoane care vor primi această doză în SUA sunt cele din căminele de bătrâni, alte persoane vârstnice şi personalul sanitar. (Sursa Foto:(c) Tom Brenner / REUTERS/Agerpres)
