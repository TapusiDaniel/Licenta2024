---Vaccin sample---
O versiune modificată a vaccinului contra Covid-19 creat de AstraZeneca, menită să combată tulpina de coronavirus sud-africană ar putea fi gata până la sfârșitul anului 2021, a declarat un oficial al companiei din Austria într-un interviu publicat duminică, potrivit Reuters. 

Sarah Walters, managerul de țară AstraZeneca din Austria, a spus pentru ziarul Kurier că studiile făcute până acum, ce indică faptul că vaccinul este mai puțin eficient împotriva variantei de Sars-Cov-2 ce a fost descoperită în Africa de Sud, sunt "prea mici pentru a trage concluzii definitive". "Între timp, AstraZeneca și Universitatea Oxford au început să facă modificări la vaccin pentru tulpina sud-africană și ne așteptăm să fie gata până la sfârșitul anului, dacă este nevoie", a spus ea. Pe de altă parte, Walters a dat vina pentru problemele apărute – inclusiv întârzierile în livrările pentru UE – pe "procesul complex" de producere a unui vaccin și pe cererea extrem de mare. "A trebuit să lucrăm fără a avea pregătite stocuri de rezervă. Drept urmare, n-am putut compensa evenimentele neașteptate. Suntem încrezători că ne vom respecta angajamentul de a livra 300 de milioane de doze în Uniunea Europeană anul acesta", a mai spus reprezentanta AstraZeneca.