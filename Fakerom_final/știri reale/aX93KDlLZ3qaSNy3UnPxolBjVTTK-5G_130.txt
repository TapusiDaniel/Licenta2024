O nouă ediţie a evenimentului #CybersecurityForum are loc joi, în sistem online, şi va aduce în dezbatere teme legate de noile provocări din domeniul securităţii cibernetice după pandemia COVID-19 sau importanţa tehnologiei 5G şi riscurile pentru securitate ce pot apărea.
Conferinţa, organizată de platforma de ştiri economice şi analize financiare Financialintelligence.ro, va beneficia de prezenţa reprezentanţilor din Guvern, precum şi din instituţiile specializate în securitate cibernetică: Ciprian Teleman - ministrul Cercetării, Inovării şi Digitalizării, Sabin Sărmaş - preşedintele Comisiei pentru tehnologia informaţiei şi comunicaţiilor, Dan Cîmpean - director general al CERT-RO, Anton Rog - director general Centrul Naţional Cyberint SRI, Dragoş Preda - secretar de stat pentru Telecomunicaţii, şi Călin Rangu - director Autoritatea de Supraveghere Financiară (ASF) şi vicepreşedinte Comitet ITF Europa.
Printre subiectele abordate se vor afla: Cyberintelligence - vulnerabilităţi, riscuri şi ameninţări, cybersecurity şi infrastructura critică, Centrul European Cyber Security de la Bucureşti, cybersecurity în tranzacţiile online, cum ne protejăm de atacurile cibernetice, riscurile cibernetice în telemuncă, vulnerabilităţile critice în telefonia mobilă, înmulţirea campaniilor de phishing, măsurile luate de companii pentru protecţia datelor, cercetare-dezvoltare în cybersecurity şi finanţarea digitalizării prin Planul Naţional de Redresare şi Rezilienţă (PNRR).
Unul dintre partenerii media ai evenimentului este Agenţia Naţională de Presă AGERPRES. AGERPRES/(AS - autor: Daniel Badea, editor: Oana Tilică, editor online: Ady Ivaşcu)