---Vaccin sample---
Ministrul Afacerilor Interne, Lucian Bode, a solicitat prefecţilor, luni, să asigure pentru perioada următoare o prezenţă "activă" a forţelor de ordine publică în teren, având în vedere relaxarea măsurilor de protecţie sanitară.

"Mesajul meu către angajaţii MAI este să fie extrem de atenţi. Vă îndemn pe toţi să acţionaţi preventiv, iar acolo unde constataţi că nu sunt respectate măsurile de protecţie sanitară să aplicaţi legea. Scopul acţiunilor este acela de a informa corect cetăţenii şi de a preveni răspândirea virusului", a transmis Bode, la videoconferinţa cu prefecţii, condusă de premierul Florin Cîţu.

Potrivit unui comunicat de presă al MAI, ministrul a subliniat că revenirea la normalitate depinde de succesul campaniei de vaccinare anti-COVID.

"În această perioadă nu ne permitem greşeli. Trebuie să rămânem în continuare prudenţi şi vigilenţi pentru că mai multă relaxare vine odată cu respectarea măsurilor de protecţie sanitară aflate în vigoare şi cu un număr cât mai mare de cetăţeni vaccinaţi", a afirmat Bode, conform comunicatului.

El le-a solicitat prefecţilor şi şefilor structurilor MAI să se asigure că au fost luate toate măsurile necesare pentru gestionarea corespunzătoare a principalelor evenimente cu impact asupra climatului de ordine şi siguranţă publică din următoarea perioadă, precum partidele de fotbal din cadrul Campionatului european care au loc la Bucureşti, începerea sezonului estival, finalul anului şcolar.

Lucian Bode a mai solicitat, în condiţiile în care luna viitoare sunt programate alegeri locale parţiale, "profesionalism, imparţialitate şi echidistanţă" în gestionarea activităţilor aflate în responsabilitatea prefecţilor. AGERPRES/(AS - autor: Daniel Florea, editor: Claudia Stănescu, editor online: Adrian Dădârlat)