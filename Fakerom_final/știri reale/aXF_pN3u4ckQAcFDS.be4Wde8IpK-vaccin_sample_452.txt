---Vaccin sample---
Anotimpurile nu par să aibă impact asupra modului în care evoluează pandemia de COVID-19, a declarat marţi Organizaţia Mondială a Sănătăţii (OMS), avertizând asupra iluziei că oamenii ar fi mai protejaţi vara, relatează AFP.

"Anotimpurile nu par să aibă impact asupra transmiterii virusului", care a făcut peste 650.000 de decese în întreaga lume şi peste 16 milioane de cazuri de infectări, a declarat purtătoarea de cuvânt a organizaţiei, Margaret Harris, în timpul unei conferinţe de presă virtuale.

Ea a dat exemplul ţărilor cele mai afectate din lume - Statele Unite unde este vară, iar cealaltă, Brazilia, care traversează iarna.

"Se pare că există o idee persistentă potrivit căreia virusul este sezonier (...), însă cu toţii trebuie să reţinem că acesta este un virus nou şi, chiar dacă este vorba despre un virus respirator, care este în mod obişnuit sezonier, el se comportă în mod diferit", a insistat ea.

Referindu-se la "convingerea" că riscul de infecţie este mai mic în timpul verii, ea a reiterat: "Vara este o problemă. Acest virus iubeşte toate anotimpurile".

Margaret Harris a recunoscut totuşi că suprapunerea virusului gripal - care este sezonier şi apare în timpul iernii - şi noul coronavirus este un motiv de îngrijorare şi riscă să crească presiunea asupra sistemelor de sănătate.

"Deci, încurajăm pe toată lumea să se vaccineze împotriva gripei", a sfătuit oficialul OMS. AGERPRES/(AS - autor: Mihaela Moise, editor: Mariana Ionescu, editor online: Gabriela Badea) 