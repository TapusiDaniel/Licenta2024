---Vaccin sample---
Preşedintele Franței, Emmanuel Macron, a propus joi, într-un interviu acordat cotidianului britanic Financial Times, ca ţările bogate să transfere 3% până la 5% din vaccinurile COVID-19 pe care le au în stoc în Africa, relatează Agerpres, conform AFP.
În interviu, şeful statului francez a declarat că va supune această idee reuniunii liderilor G7 care va avea loc vineri. Cancelarul german, Angela Merkel, este „de acord” cu această iniţiativă, a precizat el.
„Spun: să transferăm astăzi 3% sau 5% din vaccinurile pe care le avem în stoc în Africa. Acest lucru nu are niciun impact asupra ritmului strategiei de vaccinare din ţările bogate. Nu o încetineşte nicio zi, având în vedere cât de mult utilizăm dozele astăzi”, a adăugat el.
„Este în interesul francezilor şi europenilor, pentru că mai mult de 10 milioane dintre concetăţenii noştri au familii de cealaltă parte a Mediteranei”, a subliniat Emmanuel Macron.
1Dacă lăsăm să se instaleze ideea că sute de milioane de vaccinuri sunt pe punctul de a fi produse în ţările bogate şi că nu începem în ţările sărace, este nesustenabil”, a spus el.
1Mai degrabă, este o accelerare fără precedent a inegalităţilor globale” şi „este nesustenabilă din punct de vedere politic pe termen lung, deoarece permite instalarea unui război de influenţă al vaccinurilor. Şi puteţi vedea strategia chineză, de asemenea strategia rusă”, a continuat preşedintele francez.
Este necesar, în opinia lui, „să punem o presiune foarte puternică” asupra marilor companii farmaceutice pentru a creşte producţia de vaccinuri.
„Scopul este de a atrage cât mai mulţi parteneri europeni şi non-europeni. Dacă toată lumea nu va fi de acord, Franţa se îşi va lua angajamentul” şi va dona 5% din aceste doze, a precizat preşedinţia franceză. Va fi vorba despre donaţii sau vânzări la preţuri mici.
„Sperăm cu tărie că vineri, la G7, Statele Unite vor demonstra un angajament mai important, inclusiv financiar, în dispozitivul Covax pentru alocarea vaccinurilor către ţările sărace”, a adăugat Palatul Elysee.
„Mecanismul de donare a dozelor este deschis ruşilor şi chinezilor. Chinezii reamintesc frecvent aderarea lor la multilateralism, au ocazia împreună cu Covax să o demonstreze, în loc de o abordare bilaterală, cu o logică a diplomaţiei vaccinului sau chiar a clientelismului”, a comentat Parisul.
Sursa foto: Facebook/ Emmanuel Macron
