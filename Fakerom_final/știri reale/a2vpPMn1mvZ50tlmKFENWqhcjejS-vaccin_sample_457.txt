---Vaccin sample---
Numărul cazurilor zilnice de coronavirus din Ungaria a trecut vineri de 10.000, atingând nivelul record de 10.759, potrivit cifrelor de pe site-ul guvernamental cu informații despre epidemia de Covid-19, citate de Reuters.

Bilanțul zilnic al deceselor a ajuns și el la o cotă record de 213 în țara vecină, ce are o populație de 10 milioane.
Ungaria a impus noi măsuri de lockdown începând de lunea trecută și a accelerat campania de imunizare, folosind inclusiv vaccinul chinezesc Sinopharm și pe cel rusesc, Sputnik V.
Până la acest moment, aproximatvi 1,5 milioane de persoane au fost vaccinate în Ungaria.
Restricţiile antiepidemice vor putea fi relaxate doar atunci când numărul ungurilor vaccinaţi va atinge 2,5 milioane, adică un sfert din populaţia ţării, a declarat vineri premierul Viktor Orban la postul public de radio, potrivit MTI și Agerpres.Orban a declarat că spitalele din Ungaria se confruntă cu un val-record de infectări şi că se vede luminiţa de la capătul tunelului, în lupta anticoronavirus, dar că ţara nu se poate redeschide deocamdată. "Există şanse bune să avem o vară cu libertăţi'', a spus Orban.
Actualele restricţii vor rămâne în vigoare cel puţin încă o săptămână, începând de luni, a avertizat premierul ungar, care a precizat că decizia a fost luată doar pentru şapte zile, deoarece "multe se pot schimba în decurs de o săptămână". Orban a atras atenţia că sărbătorile pascale ar putea reprezenta o perioadă riscantă, fiindcă există o legătură între răspândirea virusului şi numărul de contacte pe care le au oamenii.