---Vaccin sample---
Procentul românilor care declară că se vor vaccina a crescut cu 5% iar procentul celor care nu sunt deciși asupra vaccinării a scăzut față de luna decembrie a anului trecut. Astfel, 35% dintre români afirmă că vor să se vaccineze și au încredere în eficacitatea vaccinurilor împotriva Covid-19, potrivit unui sondaj Avangarde privind percepțiile publice asupra pandemiei și a campaniei naționale de vaccinare.
Cu toate acestea, din informațiile pe care le au la dispoziție de la începutul campaniei de vaccinare, 39% dintre respondenți cred ca vaccinurile nu sunt eficiente, iar 30% declară că cu siguranță nu s-ar vaccina.
De asemenea, 37% dintre români afirmă că sunt pro vaccinării în general iar 24% se declară împotriva oricărei vaccinări. Totodată, 27% dintre respondenți nu au o poziție exactă în ceea ce privește vaccinarea sau nu sunt interesați despre acest subiect.
Procentele diferă însă când vine vorba despre organizarea campaniei de vaccinare astfel că 71% dintre respondenți cred că faptul că Armata se ocupă de vaccinarea din România este un lucru bun, 11% consideră că este un lucru rău și 18% nu știu sau nu vor să răspundă.
Totodată, 73% consideră că România se îndreaptă mai degrabă într-o direcție proastă, în timp ce doar 15% consideră că țara noastră este pe un drum bun.
De asemenea, 79% dintre respondenți nu ar fi de acord cu o nouă carantină generală, în timp ce 17% ar fi de acord, iar 4% nu au vrut să răspundă. Cu toate acestea, 11% dintre cei care au participat la sondaj se declară foarte îngrijorați de pandemia Covid-19, 48% îngrijorați, 27% puțin îngrijorați, în timp ce doar 13% spun că nu sunt deloc îngrijorați.
În ceea ce privește deschiderea școlilor în data de 8 februarie, 77% dintre români consideră că este un lucru esențial, în timp ce 16% consideră că instituțiile de învățământ ar trebui să rămână închise, iar 7% nu au vrut să răspundă.
Cu privire la spitale și privatizarea lor, 74% dintre respondenți nu sunt de acord, 10% cred că spitalele ar trebui să devină private în mare parte, iar 16% nu au vrut să răspundă.
Sondajul a fost efectuat prin telefon, în perioada 15-17 ianuarie 2021, pe un eșantion de 710 de persoane. Marja de eroare este de +/-3,5%.
Editor :  I.C
