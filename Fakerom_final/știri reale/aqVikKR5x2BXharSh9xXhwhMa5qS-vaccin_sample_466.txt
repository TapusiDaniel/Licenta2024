---Vaccin sample---
Medicul Valeriu Gheorghiţă a declarat că imunitatea după vaccinarea anti-Covid ar putea dura cel puțin 12 luni. Coordonatorul campaniei de vaccinare anti-Covid din România a spus că nu crede că se va ajunge la o vaccinare sezonieră ca la gripă.
Întrebat la Antena 3 dacă va fi nevoie să facem anual vaccinul anti-Covid, medicul a răspuns: "În opinia mea, şi nu doar a mea, ci şi a experţilor, foarte probabil că nu.
E posibil să fie anumite categorii de persoane care sunt la risc să dezvolte anumite forme severe şi e posibil să fie nevoie de o singură doză, e un booster, însă nu cred că vom ajunge să facem vaccinare sezonieră ca la gripă".
În legătură cu imunitatea dobândită după vaccinare, el a spus că aceasta ar fi de cel puţin 12 luni, dar că este nevoie de mai multe date prin monitorizarea periodică a persoanelor vaccinate.
Despre eficienţa vaccinurilor împotriva unor noi mutaţii, Gheorghiţă a afirmat că în acest moment companiile Pfizer și Moderna evaluează adaptarea noilor vaccinuri pentru noile variante, africană și braziliană.
"Cu siguranță vor exista aceste vaccinuri și, în cazul în care vom avea o prevalență crescută a acestor infecții, este posibil să efectuăm o a treia doză cu acest vaccin adaptat noilor tulpini", a spus Gheorghiță.
El a adăugat că, la final de martie, două milioane de persoane vor fi vaccinate în România.
Editor :  Georgiana Marina
