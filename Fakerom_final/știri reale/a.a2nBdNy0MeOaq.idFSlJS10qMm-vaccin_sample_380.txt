---Vaccin sample---
Elevii şi profesorii din Austria vor fi testaţi pentru infecţia cu coronavirus de trei ori pe săptămână, indiferent dacă au fost vaccinaţi sau nu, în primele trei săptămâni ale noul an şcolar, informează dpa.

După această primă etapă, vor fi instituite măsuri antiepidemice în funcţie de incidenţa infectărilor la nivel regional, a explicat miercuri ministrul educaţiei, Heinz Fassmann.

Ulterior, testele vor mai fi realizate doar pe baze voluntare atât timp cât incidenţa infectărilor la 100.000 de locuitori este mai mică de 100.

Măştile vor deveni obligatorii în afara clasei dacă incidenţa va fi între 100 şi 199, dar şi în clasă în cazul unei rate mai mari.

În momentul actual, incidenţa este de peste 100 în patru landuri austriece şi sub acest prag în restul de cinci. Ea este însă semnificativ mai ridicată în rândul copiilor şi al adolescenţilor decât în populaţia generală.

Anul şcolar va începe la 6 septembrie în estul Austriei şi o săptămână mai târziu în restul ţării.

Teste antigenice rapide regulate au fost deja folosite în şcoli anul trecut. Acum însă, unul din cele trei teste săptămânale va fi realizat prin metoda mai precisă PCR (de reacţie în lanţ a polimerazei).

'Vom câştiga securitate prin aceasta', a subliniat ministrul Fassmann.

În plus, tendinţele ratelor de infectare sunt monitorizate, printre alte metode, prin eşantioane de ape uzate din staţiile de tratare a apei.

Măsurile sunt menite să prevină ca şcolile să fie închise din nou. AGERPRES/(AS - autor: Irina Cristea, editor: Gabriela Ionescu, editor online: Ady Ivaşcu)