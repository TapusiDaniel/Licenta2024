---Vaccin sample---
Prefectul Judeţului Vrancea, Gheorghiţă Berbece, a solicitat, miercuri, ca vaccinarea populaţiei să se facă în fiecare zi de sâmbătă şi duminică, fără programare, în centrul mobil amenajat în parcarea unui mall din municipiul Focşani.
"Am solicitat tuturor factorilor implicaţi, respectiv Direcţiei de Sănătate Publică Vrancea, Inspectoratul pentru Situaţii de Urgenţă Vrancea, să îmi confirme că sunt asigurate condiţiile astfel încât, în fiecare weekend, sâmbăta şi duminică, activitatea de vaccinare să se poată desfăşura în parcarea Promenada Mall. Mi-au confirmat că nu există niciun impediment în acest sens şi vom continua această activitate. Am ajuns în faza în care trebuie să venim în întâmpinarea populaţiei. Pentru că a trecut prima etapă, în care doritorii s-au vaccinat, iar acum pentru cei indecişi sau sceptici trebuie să le fim la îndemână şi să îi încurajăm să se vaccineze", a declarat, pentru AGERPRES, prefectul Gheorghiţă Berbece.
El a precizat că a luat decizia de a continua această activitate ca urmare a impactului pe care l-a avut în rândul populaţiei, săptămâna trecută, "Maratonul vaccinării" organizat în parcarea de la Promenada Mall Focşani, când s-au imunizat peste 380 de persoane.
Activitatea de vaccinare ar urma să aibă loc în fiecare zi de sâmbătă şi duminică, în intervalul orar 9,00-18,00.
Până în prezent, în centrele de vaccinare deschise la nivelul judeţului Vrancea s-au utilizat peste 77.000 de doze de vaccin împotriva COVID-19.
Prefectul judeţului, Gheorghiţă Berbece, a avut, miercuri, o şedinţă de lucru a Grupului de suport tehnic "COVID-19" şi Nucleul Judeţean de Coordonare al activităţii de vaccinare, în cadrul căreia a solicitat mediatizarea mai accentuată în rândul marilor agenţi economici din judeţ şi a populaţiei a importanţei şi necesităţii vaccinării. AGERPRES/(A, AS - autor: Dana Lepădatu, editor: George Onea, editor online: Irina Giurgiu)