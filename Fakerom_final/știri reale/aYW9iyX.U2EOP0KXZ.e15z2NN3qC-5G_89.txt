Twitter a închis definitiv contul conspiraţionistului David Icke, autor britanic al unor teorii controversate, relatează miercuri The Guardian şi BBC.

Un purtător de cuvânt al reţelei sociale a declarat că Icke a încălcat regulile cu privire la dezinformare asociată coronavirusului.

Demersul survine deciziilor luate de YouTube şi Facebook de a închide conturile lui David Icke, la începutul lunii mai, din acelaşi motiv.

Fostul fotbalist, în vârstă de 68 de ani, a făcut afirmaţii controversate nedovedite despre virus pe mai multe platforme online, inclusiv o teorie discreditată conform căreia acesta ar avea legătură cu lansarea tehnologiei 5G.

"Contul în cauză a fost suspendat definitiv pentru încălcarea regulilor Twitter privind dezinformarea COVID", a declarat un purtător de cuvânt pentru BBC.

Contul lui David Icke de Twitter era urmărit de aproximativ 382.000 de utilizatori.

Printre mesajele pe care le-a publicat recent se numără atacuri la adresa premierului britanic Boris Johnson sau a expertului american în boli infecţioase Anthony Fauci, dar şi a cofondatorului Microsoft şi filantropului Bill Gates.

În cadrul unui mesaj publicat pe blogul său, Icke a scris că a fost interzis după ce a comentat pe Twitter intenţia autorităţilor britanice de a implementa un program pilot la nivelul oraşului Liverpool de testare pentru coronavirus.

Mai multe personalităţi au făcut apel la reţelele sociale să elimine conturile lui Icke de pe platformele lor, la fel ca şi Centrul pentru combaterea discursurilor de incitare la ură în mediul online (Centre for Countering Digital Hate - CCDH) din Marea Britanie, care a susţinut că teoriile conspiraţiei lansate de el cu privire la COVID-19 au fost vizualizate de peste 30 de milioane de ori, notează The Guardian.

Pagina de Instagram a lui Icke, care este urmărită de 212.000 de utilizatori, este în continuare activă, pe acesata fiind publicatîn weekend un videoclip în care David Icke transmitea unei mulţimi mari din Birmingham să "aleagă libertatea". Înregistrarea video a fost vizionată de peste 85.000 de ori.

Reţeaua socială americană a blocat anterior contul unei alte autoare britanice de teorii conspiraţioniste, Kate Shemirani. Contul acesteia a fost eliminat joi, Twitter oferind aceeaşi explicaţie pentru demersul său, notează BBC. AGERPRES/(AS - autor: Dana Purgaru  editor: Mihaela Nicolaescu, editor online: Ada Vîlceanu)