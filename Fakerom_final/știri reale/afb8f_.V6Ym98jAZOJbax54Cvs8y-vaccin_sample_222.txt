---Vaccin sample---
Comandantul Spitalului Militar de Urgență din Focșani a fost schimbat din funcție după ce peste 100 de persoane s-au vaccinat preferențial la Cercul Militar Focșani, potrivit Mediafax.
Comisia numită pentru verificarea activității de vaccinare desfășurată în centrul de vaccinare organizat de Spitalul Militar de Urgență (SMU) „Dr. Alexandru Popescu” din Focșani a înaintat șefului Statului Major al Apărării raportul final, transmite MApN.
Astfel, în sediul Cercului Militar Focșani au fost organizate două centre de vaccinare:
• Un centru de vaccinare coordonat de SMU Focșani, unde au fost vaccinate persoane din cadrul spitalului și unităților militare arondate acestuia, eligibile pentru etapele I și II • Un centru de vaccinare coordonat de DSP Vrancea, cu patru fluxuri de vaccinare, două pentru persoane civile din județ și două pentru militari și aparținători, de asemenea, eligibili pentru etapele I și II.
Din totalul de 2.645 doze de vaccin efectuate, au fost înregistrate 145 de doze de vaccin (doza I și rapel) administrate unor persoane civile, pentru care nu au putut fi identificate date care să certifice încadrarea în criteriile de eligibilitate stabilite de Strategia de vaccinare împotriva COVID-19 în România.
Drept urmare, împuternicirea comandantului Spitalului Militar de Urgență (SMU) „Dr. Alexandru Popescu” din Focșani a încetat.
S-a mai decis reorganizarea activităților în cadrul centrelor de vaccinare pentru asigurarea evidenței corecte a persoanelor vaccinate, cu verificarea strictă a condițiilor de eligibilitate și respectarea procedurilor prevăzute de Strategia națională de vaccinare, continuarea acțiunilor de verificare și control în celelalte centre de vaccinare organizate de MApN pentru asigurarea respectării cu strictețe a procedurilor prevăzute de Strategia de vaccinare împotriva COVID-19 în România și asigurarea transparenței privind desfășurarea procesului de vaccinare, prin informări periodice.
Recorder anunţa că peste 7.000 de persoane s-au vaccinat mai devreme decât ar fi avut dreptul, peste 4.000 fiind persoane din etapa a treia. Cele mai flagrante situaţii s-ar fi înregistrat la centrele de vaccinare de la Institutul „Matei Balş“ şi la Centrul Militar Casa Armatei din Focşani.
