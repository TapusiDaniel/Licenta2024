---Vaccin sample---
Gripa sezonieră face 60.000 de morţi pe an în Europa, iar cetăţenii europeni nu ar trebui să se opună vaccinării, a declarat miercuri, la Roma, un oficial al Organizaţiei Mondiale a Sănătăţii (OMS), relatează AFP.

'Să nu uităm că avem în jur de 60.000 de decese din cauza gripei sezoniere în fiecare an în Europa', a declarat directorul OMS pentru Europa, Hans Kluge, în cadrul unei conferinţe de presă în capitala Italiei.

'Aşadar, aş dori să încurajez oamenii să se vaccineze', a adăugat el, criticând 'mişcarea vaccino-sceptică' care s-a dezvoltat în Europa. 'Avem instrumente foarte puternice: folosiţi aceste instrumente puternice pentru a vă proteja sănătatea!', a insistat el.

În cadrul conferinţei de presă organizate la Ministerul Sănătăţii din Italia, după o reuniune consacrată epidemiei de coronavirus, el a declarat că victimele înregistrate în Italia sunt 'toate peste 65 de ani, cu imunitate scăzută', persoane care sunt de asemenea 'vulnerabile la gripa sezonieră'.

Un nou deces legat de epidemia de coronavirus a fost înregistrat în Italia, unde bilanţul se ridică în prezent la 374 de cazuri de infectare şi 12 decese, a anunţat miercuri Protecţia Civilă. AGERPRES/(AS - autor: Mihaela Moise, editor: Mariana Ionescu, editor online: Simona Aruştei)