---Vaccin sample---
Rectorul Universităţii Politehnica din Bucureşti, Mihnea Costoiu, a informat, marţi, că peste 1.300 dintre cele 1.600 de cadre didactice ale acestei instituţii de învăţământ superior au primit prima doză de vaccin anti-COVID de la AstraZeneca, într-o singură zi.
"Am reuşit să mobilizăm colegii şi, într-o singură zi, la mijlocul lunii martie, peste 1.300 din cele 1.600 de cadre didactice au fost vaccinate. Rata de vaccinare la noi este mare. Foarte mulţi dintre profesori au până în 55 de ani şi sunt vaccinaţi cu AstraZeneca şi rapelul este peste 8 săptămâni", a afirmat Costoiu, la Senat.
El a menţionat, totodată, că, deşi a solicitat Ministerului Sănătăţii teste rapide privind infecţia cu SARS-CoV-2, nu a fost primit niciunul.
"Am cumpărat noi de pe piaţa liberă, prin sistemul public de achiziţii, dar puţine. Solicităm, în continuare, teste. Numărul de studenţi care va veni va fi din ce în ce mai mare şi pe noi ne interesează să testăm din ce în ce mai mult. (...) Ne străduim să aducem studenţii în laboratoare, în inginerie e extrem de important să aducem studenţii în laboratoare. Dar, fără vaccinare şi testare, demersul acesta este sortit eşecului", a spus Mihnea Costoiu.
El şi-a exprimat speranţa ca admiterea la Politehnică să aibă loc fizic şi nu pe baza notelor din liceu, ca anul trecut.
"În Universitatea Politehnica am luat decizia ca admiterea să nu se mai facă pe baza notelor obţinute în timpul liceului, ca anul trecut, ci să revenim la admiterea fizică şi va fi extrem de complicat. Să sperăm că, până în luna iulie, ţinând cont de procesul de vaccinare, mai diminuăm numărul de infectaţi şi vom putea să susţinem fizic admiterea", a precizat rectorul. AGERPRES/(A - autor: Livia Popescu, editor: Claudia Stănescu, editor online: Gabriela Badea) 