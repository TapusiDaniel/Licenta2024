Grupul sud-coreean Samsung Electronics Co Ltd a anunţat marţi că în următorii trei ani va investi 240.000 miliarde de woni (206 miliarde de dolari) pentru a-şi extinde activitatea în domeniile produselor biofarmaceutice, inteligenţei artificiale, semiconductorilor şi roboticii, în era post-pandemie, transmite Reuters.
Perla coroanei din grupul Samsung, cel mai mare conglomerat sud-coreean, a precizat că investiţiile până în 2023 vor ajuta la întărirea poziţiei sale globale în industriile cheie, cum ar fi producerea de cipuri, şi vor permite companiei să caute oportunităţi de creştere în noi domenii, cum ar fi robotica şi următoarea generaţie de telecomunicaţii.
De asemenea, Samsung Electronics îşi va consolida poziţia pe plan global prin fuziuni şi achiziţii (M&A).
"Industria cipurilor este vitală pentru economia ţării. Investiţiile noastre agresive sunt o strategie de supravieţuire. Odată ce ne-am pierdut competitivitatea, este aproape imposibil să revenim", se arată în comunicatul grupului sud-coreean.
Şi rivalele din domeniul producţiei de cipuri, cum ar fi Taiwan Semiconductor Manufacturing (TSMC) şi Intel Corp, au anunţat investiţii masive, pe fondul deficitului global de semiconductori şi al intensificării concurenţei pe acest segment.
Samsung Group are 59 de companii afiliate cu active totale de 457.000 miliarde de woni.
Luna trecută, Samsung Electronics a anunţat că se aşteaptă la o cerere solidă pentru cipuri de memorie în semestrul doi din 2021 şi o redresare a pieţei de telefonie mobilă la nivelul din 2019, un indiciu că economia mondială îşi revine în urma pandemiei.
Profitul operaţional a crescut cu 54% în trimestrul doi din 2021, cel mai solid rezultat din ultimii peste doi ani, în urma preţurilor ridicate ale cipurilor şi a cererii care a depăşit estimările.
"Pentru semestrul doi, ne aşteptăm la condiţii favorabile pe piaţă. Cererea pentru cipuri de memorie va fi probabil sprijinită de lansarea noilor modele de smartphone-uri, disponibile în infrastructura 5G", se arată într-un comunicat al Samsung.
Profitul net a urcat în perioada aprilie-iunie 2021 la 8,3 miliarde de dolari, un avans de 73,4% faţă de trimestrul doi din 2020, în timp ce vânzările au crescut cu 20,2%, în linie cu estimările.
Compania continuă să beneficieze de creşterea traficului de internet în perioada pandemiei de coronavirus (COVID-19), care a sporit cererea pentru cipuri de memorie pentru servere şi calculatoare personale, deoarece mai mulţi oameni lucrează de acasă. Consumatorii au achiziţionat masiv produse electronice de consum, ceea ce a provocat un deficit de semiconductori pe plan global.
Analiştii apreciază că divizia de cipuri a beneficiat de creşterea preţurilor la cipurile de memorie, care a depăşit estimările pieţei, şi de majorarea livrărilor. De asemenea, producţia la fabrica sa din SUA, afectată de vremea nefavorabilă, a revenit la normal.
Samsung este cel mai mare mare producător din lume de chipuri de memorie şi de telefoane mobile inteligente. AGERPRES/(AS - autor: Mihaela Dicu, editor: Oana Tilică, editor online: Simona Aruştei)