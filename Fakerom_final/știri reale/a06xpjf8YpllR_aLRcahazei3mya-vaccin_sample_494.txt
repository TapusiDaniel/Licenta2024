---Vaccin sample---
Aproape 3.000 de persoane au fost imunizate în cadrul maratonului vaccinării anti-COVID-19 de la Ploieşti organizat pe Stadionul ''Ilie Oană'' şi care a început vineri după-amiază şi se încheie duminică, la ora 20,00.

Potrivit datelor comunicate duminică de Primăria Ploieşti, până în prezent au fost vaccinate 2.882 de persoane.

Campania de vaccinare este organizată sub motto-ul "Start către o viaţă normală".

Pe Stadionul "Ilie Oană" funcţionează şase fluxuri de vaccinare pe timpul zilei şi două noaptea, imunizarea făcându-se cu ser de la Pfizer BioNTech.

Cei care doresc să se vaccineze se pot prezenta direct, fără o programare prealabilă, doar cu actul de identitate, la punctele de imunizare.

Intrarea se face de pe Strada Alexandru Vlahuţă, peluza I.

În cazul unor condiţii meteorologice nefavorabile, pentru persoanele care doresc să se vaccineze s-au amenajat spaţiile de aşteptare sub peluza stadionului şi în tribune.

În cadrul maratonului vaccinării de la Ploieşti sunt implicaţi 22 de medici, 22 de registratori şi 44 de asistenţi medicali. De asemenea, sunt implicaţi voluntar studenţi de la Universitatea de Medicină şi Farmacie ''Carol Davila'' din Bucureşti. AGERPRES/(AS - autor: Anamaria Constantin, editor: Claudia Stănescu, editor online: Gabriela Badea)