Autoritățile au decis miercuri, 6 mai, blocarea accesului la internet către blogul danielvla.wordpress.com, după ce o analiză a Grupului de Comunicare Strategică (GCS) a constatat că pe site ar fi promovate în mod constant informații false cu privire la evoluția COVID-19. Printre exemplele date este postarea: NU VĂ VACCINAȚI CU NICI UN CHIP! Din 2005 pregăteau… Un vaccin provocat de un virus respirator, care (zic ei) SĂ INHIBE GENA RESPONSABILĂ CU CREDINȚA ÎN DUMNEZEU
, care induce ipoteza unei conspirații cu privire la noul coronavirus.

După o analiză a Grupului de Comunicare Strategică (GCS), Ministerul Afacerilor Interne a solicitat blocarea accesului utilizatorilor de internet către site-ul ul https://danielvla.wordpress.com/, deoarece "pe această pagină sunt promovate în mod constant postări ce conțin informații false și care duc la dezinformarea sistematică a publicului".Drept urmare, Autoritatea de reglementare în comunicații (ANCOM) a emis miercuri 6 mai o decizie în care cere furnizorilor de internet să blocheze accesul la acest site. Citește aici integral decizia ANCOM de blocare a acestui site.

În decizia ANCOM, consultată de HotNews.ro, se precizează că: "potrivit celor menționate în analiza realizată de către Grupul de Comunicare Strategică, s-a constatat faptul că pe site-ul https://danielvla.wordpress.com/ sunt diseminate o serie de articole care prezintă știri false cu privire la evoluția COVID-19 și la măsurile de protecție și prevenire, astfel:
- articolul cu titlul NU VĂ VACCINAȚI CU NICI UN CHIP! Din 2005 pregăteau… Un vaccin provocat de un virus respirator, care (zic ei) SĂ INHIBE GENA RESPONSABILĂ CU CREDINȚA ÎN DUMNEZEU…
, publicat în data de 28 aprilie a.c., disponibil la link-ul https://danielvla.wordpress.com/2020/04/28/nu-va-vaccinati-cu-nici-un-chip-din-2005-pregateau-un-vaccin-provocat-de-un-virus-respirator-care-sa-inhibe-gena-responsabila-cu-credinta-in-dumnezeu/ - prin intermediul căruia "se induce ipoteza unei conspirații cu privire la noul coronavirus, se induce ideea că pandemia face parte dintr-un plan care a început încă din anul 2005, iar prin vaccin ar fi suprimată o genă din creierul uman. Articolul are potențialul să creeze panică și să conducă la comportamente contradictorii în legătură cu potențialul vaccin care va fi creat împotriva noului coronavirus." ; "Totodată, articolul este în măsură să slăbească încrederea în instituțiile de profil ale statului sau în anumite categorii profesionale, cum ar fi personalul medical.",

- articolul cu titlul Ce caută vehiculele cu militari români și americani în pădurile din munții Neamțului? Montează antene 5G sau caută creștini retrași și pustnici? Sau și altceva?
, publicat în data de 26 aprilie a.c., disponibil la link-ul https://danielvla.wordpress.com/2020/04/26/ce-cauta-vehiculele-cu-militari-romani-si-americani-in-padurile-din-muntii-neamtului-monteaza-antene-5g-sau-cauta-crestini-retrasi-si-pustnici-sau-si-altceva/- în cuprinsul căruia "se sugerează existența unei conspirații și se vehiculează ideea că noul coronavirus ar avea legătură cu existența unor vehicule militare în Munții Neamțului și că s-ar monta echipamente de comunicații de tip 5G", autorul articolului afirmând "Am stat de vorbă cu mai multi părinți induhovniciti, care mi-au spus că e clar o prigoană contra pustnicilor si sihastrilor din pădurile Neamțului si din toată România !!! Asta are cumva vreo legătură cu celebrul, cinicul: STAȚI ACASĂ ? "Se pare ca da, în timp ce pe noi ne forțează să stăm în case in TEROARE si in frica nedandu-ne voie nici măcar la Înviere să mergem, ei deja au început prigoană contra credinței, contra: "Ciorilor negre din Carpați", cum numesc ei pustnicii, sihastrii si călugării !!! Doamne Ajută-ne și Pazeste-ne !!!Doamne Ajută !!! Amin !!!"

- articolul cu titlul Streinu Cercel și Nelu Tătaru au niște șefi, printre care și Michael J. Ryan, director în cadrul OMS: "Să mergem și să-i căutăm în familii pe oamenii care ar putea fi bolnavi, să-i îndepărtăm, să-i izolăm…",
 disponibil la link-ul https://danielvla.wordpress.com/2020/04/21/streinu-cercel-si-nelu-tataru-au-niste-sefi-printre-care-si-michael-j-ryan-director-in-cadrul-oms-sa-mergem-si-sa-i-cautam-in-familii-pe-oamenii-care-ar-putea-fi-bolnavi-sa-i-indepartam/ - Grupul de Comunicare Strategică precizând că "atât articolul, cât și unele comentarii ale cititorilor, sunt în măsură să genereze panică în rândul cetățenilor".

Furnizorii de internet sunt obligati acum să blocheze accesul utilizatorilor la acest site, în caz contrar riscând amenzi între 10.000 de lei și 70.000 de lei.