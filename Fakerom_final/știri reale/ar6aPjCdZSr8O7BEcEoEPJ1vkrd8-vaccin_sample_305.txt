---Vaccin sample---
Peste 47.000 de persoane s-au programat pentru vaccinarea anti-COVID, luni, de la lansarea etapei pentru populaţia generală şi până la ora 18,00, iar 353.332 de persoane s-au înscris pe listele de aşteptare pentru a fi notificate atunci când vor fi locuri disponibile, informează CNCAV.

Potrivit unui comunicat transmis AGERPRES de Comitetul naţional de coordonare a activităţilor privind vaccinarea împotriva COVID-19, în cursul zilei de luni ritmul de înscriere pe listele de aşteptare a crescut de la 322 rezervări/minut în intervalul 9,00 - 10,00, la 1.243 rezervări/minut între orele 11,00 şi 13,00, ajungând la un maximum de 3.657 rezervări/minut între orele 13,00 şi 15,00.

Platforma nu a înregistrat întreruperi în funcţionare pe parcursul zilei, subliniază CNCAV.