---Vaccin sample---
Coronavirusul va modifica fundamental modul în care oamenii călătoresc și își desfășoară activitatea, chiar și după ce pandemia se va încheia, a declarat miliardarul american Bill Gates.
„Previziunea mea ar fi că peste 50% din călătoriile de afaceri și peste 30% din zilele în birou vor dispărea”, a declarat Bill Gates în timpul unei conferințe New York Times.
Mergând mai departe, cofondatorul Microsoft a prezis că va exista un „prag foarte ridicat” pentru desfășurarea călătoriilor de afaceri, acum că munca de acasă este mai fezabilă, relatează Mediafax.
Bill Gates, a cărui fundație a lucrat pentru a oferi un vaccin împotriva coronavirusului celor mai nevoiași, a declarat că a avut un „program mai simplu” din cauza pandemiei, în condițiile în care nu mai călătorește pentru afaceri.
„Vom merge la birou într-o oarecare măsură, vom face niște călătorii de afaceri, dar mult mai puține”, a mai spus Bill Gates.
Pandemia a redus dramatic cererea de călătorii aeriene, în special pentru călătoriile de afaceri, mai profitabile. Acestea reprezentau jumătate din veniturile companiilor aeriene americane, dar doar 30% din număr, potrivit Airlines for America.
