---Vaccin sample---
Danemarca va prelungi suspendarea vaccinului anti-COVID-19 dezvoltat de alianţa AstraZeneca-Oxford cu încă trei săptămâni, în aşteptarea rezultatelor ce vor fi furnizate de investigaţii suplimentare care vizează o posibilă legătură între acest vaccin şi riscul de formare a cheagurilor sangvine, a raportat joi postul TV 2, citând mai multe surse.

În urmă cu două săptămâni, Danemarca a fost una dintre primele ţări din Europa care a suspendat temporar utilizarea vaccinului AstraZeneca-Oxford, după raportarea unui număr mic de cazuri de cheaguri sangvine înregistrate în rândul unor persoane imunizate cu acest ser atât în Danemarca, cât şi în alte state, relatează AFP.

Cele mai multe dintre ţările care au suspendat temporar acest vaccin au reluat ulterior administrarea sa, după recomandările formulate de Agenţia Europeană pentru Medicamente (EMA) şi de Organizaţia Mondială a Sănătăţii (OMS).

Atât EMA, cât şi OMS au declarat săptămâna trecută că beneficiile furnizate de vaccinul AstraZeneca depăşesc considerabil riscurile medicale, după investigarea acelor cazuri de cheaguri sangvine.

Guvernul danez a înştiinţat joi dimineaţă Parlamentul de la Copenhaga, în legătură cu prelungirea suspendării acestui vaccin, relatează postul TV 2.

Potrivit TV 2, suspendarea a fost prelungită întrucât autorităţile daneze aşteaptă încă rezultatele unor analize suplimentare ce vizează o posibilă legătură între vaccin şi cheagurile sangvine.

Agenţia Daneză pentru Sănătate, prima instituţie care a anunţat suspendarea, ar putea să comunice un punct de vedere despre acest vaccin într-o conferinţă de presă programată joi la ora 11:15 GMT.

Incertitudinile ce planează asupra vaccinului AstraZeneca par să aibă deja un efect asupra încrederii rezidenţilor danezi în serul produs de compania britanico-daneză. Un sondaj realizat în această săptămână arată că o treime dintre danezi ar refuza inocularea cu vaccinul AstraZeneca-Oxford.

Doar 7% dintre danezi refuză vaccinarea cu un ser anti-COVID-19, indiferent care ar fi acesta. AGERPRES/(AS - autor: Florin Bădescu, editor: Mihaela Nicolaescu, editor online: Gabriela Badea) 