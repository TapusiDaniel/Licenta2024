---Vaccin sample---
Jucătorii şi componenţii staff-ului tehnic al echipei naţionale de futsal a României s-au vaccinat împotriva COVID-19, informează, vineri, Federaţia Română de Fotbal pe site-ul său oficial.

"În această dimineaţă, jucătorii şi staff-ul naţionalei de futsal au mers la centrul de vaccinare unde le-a fost administrată prima doză a vaccinului împotriva COVID-19. Acţiunea face parte din campania de imunizare a loturilor naţionale şi olimpice. Urmează pentru 'tricolori o zi fără antrenamente intense, urmând ca de mâine, cu o zi înaintea plecării spre Bosnia-Herţegovina, echipa să reintre în program normal", se arată pe site-ul citat.

Prima reprezentativă de futsal a României a fost învinsă de echipa Bosniei-Herţegovina, cu scorul de 3-2 (2-0), joi seara, în Sala Polivalentă ''Ioan Kunst-Ghermănescu'' din Bucureşti, într-un meci din Grupa a 4-a a preliminariilor EURO 2022.

Următoarea partidă a României din aceste preliminarii este programată la 10 martie, tot cu Bosnia, la Zenica.
AGERPRES (AS-autor: Marius Ţone, editor: Mihai Ţenea, editor online: Irina Giurgiu)