---Vaccin sample---
Guvernul a aprobat în ședința de joi încă o comandă de vaccin împotriva COVID-19 produs de compania BioNTech / Pfizer, constând în peste 4 milioane de doze.
„La solicitarea Ministerului Sănătății, Executivul a aprobat în ședința de astăzi, 15 aprilie 2021, Memorandumul cu tema: Aprobarea semnării celui de-al patrulea Formular de comandă de vaccin împotriva Covid -19 produs de compania BioNTech / Pfizer pentru o cantitate de 4.260.269 de doze opționale de vaccin împotriva COVID- 19 produs de compania BioNTech / Pfizer”, transmite Ministerul Sănătății, citat de Mediafax.
Conform documentului, Ministerul Sănătății primește aprobarea de a încheia o nouă comandă pentru achiziționarea a 4.260.269 doze de vaccin împotriva COVID- 19 produs de compania BioNTech / Pfizer.
Un număr de 302 042 de doze vor fi disponibile din trimestrul al doilea.
„Continuarea și accelerarea campaniei de vaccinare reprezintă unul dintre obiectivele importante. Astăzi am aprobat achiziționarea unui număr suplimentar de vaccinuri împotriva COVID-19”, a declarat Florin Cîțu, premierul României.
Editor :  Adriana Duțulescu
