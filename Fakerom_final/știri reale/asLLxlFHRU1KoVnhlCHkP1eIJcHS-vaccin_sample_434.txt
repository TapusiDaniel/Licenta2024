---Vaccin sample---
Un nou vaccin cu nanoparticule aflat în dezvoltare în SUA pentru SARS-CoV-2, virusul care cauzează COVID-19, a prezentat rezultate promiţătoare în ceea ce priveşte protecţia şi imunitatea, stimulând în condiţii de siguranţă producţia de anticorpi şi răspunsuri ale celulelor T antivirale la exemplare de şoareci şi macaci, conform unui nou studiu preclinic publicat luni în jurnalul Science Translational Medicine şi citat de Xinhua.
Vaccinul a generat răspunsuri imune după injectarea unei singure doze la şoareci – un obiectiv important pentru cercetători.
Cu toate că sunt necesare mai multe cercetări pentru a se stabili gradul de protecţie oferit, el reprezintă un candidat promiţător pentru obţinerea unui vaccin, deosebit de necesar şi eficient, pentru COVID-19.
Echipa de cercetători, condusă de Jesse Erasmus de la Departamentul de Microbiologie al Universităţii din Washington, Statele Unite, a dezvoltat un vaccin pentru SARS-CoV-2 pe bază de ARN replicant, molecule care tind să genereze răspunsuri imune mai puternice în comparaţie cu cele de ARN mesager, utilizate în alte vaccinuri.
Vaccinul, numit repRNA-CoV2S, conţine molecule ARN replicant bazate pe secvenţe din proteina S (”spike”) a SARS-CoV-2 – care permite virusului să pătrundă în celulele umane – alături de o emulsie de nanoparticule care îmbunătăţeşte capacitatea imunogenă şi stabilitatea vaccinului.
Cercetătorii au observat că o singură doză injectată a produs cantităţi mari de anticorpi împotriva SARS-CoV-2 la şoareci, iar adăugarea unei doze rapel a amplificat efectele vaccinului la rozătoarele mai în vârstă şi a generat răspunsuri imune puternice din partea celulelor T în splină şi plămâni.
Atât abordările pe bază de doză unică, cât şi cele pe bază de rapel s-au dovedit sigure şi au produs răspunsuri similare la exemplare de macac cu coadă de porc, care au durat cel puţin 70 de zile, potrivit studiului.
În plus, conform cercetării, anticorpii din organismul macacilor au neutralizat cantităţile de virus SARS-CoV-2 similare concentraţiilor observate în serul persoanelor care se recuperează după infecţie.
Cercetătorii intenţionează să înceapă dezvoltarea clinică a vaccinului sub denumirea de HDT-301.
Citește și: Un vaccin dezvoltat de Universitatea Oxford determină imunizarea față de Covid-19. Urmează un studiu clinic pe scară largă
