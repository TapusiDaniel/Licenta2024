---Vaccin sample---
Americile se confruntă cu o pandemie a nevaccinaţilor, a declarat miercuri Organizația Panamericană pentru Sănătate (OPAS), avertizând de asemenea că ţările cu rate mici de inoculare înregistrează creşteri ale numerelor de infectări cu coronavirus şi făcând un apel pentru donaţii de vaccinuri, transmite Reuters, citată de Rador.
„Ne confruntăm cu o pandemie a nevaccinaţilor, iar singurul mod în care o putem opri este să extindem vaccinarea”, a declarat directorul OPAS, Carissa Etienne, în cadrul unei şedinţe săptămânale de informare.  „Vaccinurile sunt esenţiale, chiar dacă niciun vaccin nu are eficienţă de 100%”.
Doar 15% din populaţia Americii latine şi a Caraibelor a fost vaccinată complet, a afirmat ea, adăugând că această cifră nu arată şi faptul că ţări ca Honduras şi Haiti au vaccinat abia 1% din populaţie. Etienne a reiterat un apel către ţările care au suficiente doze să le distribuie cât mai repede către ţările care au nevoie de ele.
„În mod clar avem nevoie de mai multe vaccinuri şi avem nevoie de ele acum”, a afirmat ea. „În acest moment, donaţiile de vaccinuri sunt efectiv singurul mod ca unele ţări din regiune să asigure dozele de care au nevoie rapid”.
„Vă rog, nu aşteptaţi până veţi avea surplus de doze. Trebuie să împărţiţi ce aveţi acum”, a afirmat Etienne. Începutul procesului de vaccinare în Haiti – care se confruntă cu noi tulburări în urma asasinării preşedintelui Jovenel Moïse – subliniază cât sunt ţările de pregătite să primească donaţiile, a adăugat ea.
sursa foto: Pixabay
