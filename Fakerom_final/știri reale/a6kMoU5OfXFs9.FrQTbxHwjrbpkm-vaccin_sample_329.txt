---Vaccin sample---
Ministerul Tineretului şi Sportului a anunţat miercuri că sportivii din loturile olimpice şi membrii staff-urilor tehnice vor fi vaccinaţi anti-COVID-19 în etapa a doua a campaniei naţionale, care include populaţia cu grad de risc şi lucrătorii care desfăşoară activităţi în domenii esenţiale.

"Ministerul Tineretului şi Sportului marchează o mare reuşită şi vine cu o veste bună, aşteptată de toată lumea sportului românesc: sportivii din loturile naţionale şi olimpice, precum şi cei calificaţi individual la Jocurile Olimpice de la Tokyo, dar şi membrii staff-ului acestora, vor fi vaccinaţi în etapa a doua a campaniei naţionale de vaccinare împotriva COVID-19, cea care include populaţia cu grad de risc şi lucrătorii care desfăşoară activităţi în domenii-cheie, esenţiale. Această măsură a fost aprobată în cadrul şedinţei de guvern de astăzi şi vine ca urmare a necesităţii ca evenimentele sportive din acest an, cel mai important fiind reprezentat de Jocurile Olimpice, dar şi pregătirea sportivilor în vederea participării la acestea, să se desfăşoare cu riscuri minime, din punct de vedere al securităţii sanitare", se arată într-un comunicat al MTS.