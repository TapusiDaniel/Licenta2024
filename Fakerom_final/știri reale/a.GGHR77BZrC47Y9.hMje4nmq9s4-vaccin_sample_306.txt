---Vaccin sample---
Majoritatea ţărilor dezvoltate ar trebui să înceapă să revină la normal în a doua jumătate a anului 2021, pe măsură ce vor avea loc tot mai multe vaccinări pentru Covid-19, a afirmat economistul şef al FMI, Gita Gopinath, într-un interviu acordat CNBC, citată de News.ro.
”Este o iarnă întunecată şi dificilă, dar există lumină la capătul tunelului. În privinţa perspectivelor, ceea ce este adevărat acum este că începem anul de pe o poziţie ceva mai bună decât ne-am aşteptat în 2020, ceea ce este un lucru bun. Dar acum este o cursă între virus şi vaccin”, a spus Gopinath.
În cea mai recentă previziune, publicată în octombrie, FMI a anticipat că economia globală va creşte în 2021 cu 5,2%, după o contracţie de 4,4% anul trecut.
Creşterea economiei SUA este estimată la 3,1% în 2021, după un declin de 4,3% în 2020.
FMI îşi va actualiza în curând prognoza, dar Gopinath nu a indicat dacă este probabilă o îmbunătăţire.
Deşi vaccinările au început într-un ritm lent, Gopinath se aşteaptă ca ţările cele mai dezvoltate să fie acoperite până în vară. Gopinath a avertizat că redresarea economică va avea loc în ritmuri diferite.
sursa: News.ro
sursa foto: Pexels
