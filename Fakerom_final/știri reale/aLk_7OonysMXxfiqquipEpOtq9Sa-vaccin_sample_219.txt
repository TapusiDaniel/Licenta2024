---Vaccin sample---
Aproape jumătate dintre angajaţi (48%) sunt de părere că vaccinarea ar trebui să devină obligatorie pentru a se simţi în siguranţă la serviciu, odată cu instalarea treptată a stării de relaxare, iar revenirea la birou devine o opţiune viabilă pentru tot mai multe dintre companii, conform unui sondaj realizat pe platforma BestJobs.
Mai mult, 57% dintre angajaţi au declarat că s-ar simţi mai în siguranţă dacă ar şti că toţi colegii sunt vaccinaţi, în timp ce pentru 10% este mai important să fie ei înşişi vaccinaţi, mai arată sondajul BestJobs. Totodată, 33% declară că nu cred în vaccin.
"Când vine vorba de întoarcerea la birou, angajaţii îşi fac în continuare griji cu privire la starea lor de sănătate şi la riscul de îmbolnăvire cu virusul COVID-19. Cea mai mare îngrijorare este legată de respectarea regulilor de distanţare şi a regulilor de igienizare şi dezinfecţie a spaţiilor (38%)", susţin autorii cercetării.
Totodată, pentru a se simţi mai în siguranţă în cazul întoarcerii la birou, angajaţii consideră că este de datoria angajatorilor să faciliteze vaccinarea anti-Covid a echipei (27%), să aibă proceduri de curăţenie şi dezinfecţie mai stricte (21%) şi să permită lucrul cât mai mult de acasă (20%).
În proporţii mai mici, angajaţilor le-ar conveni mai mult să nu fie nevoiţi să participe la întâlniri cu persoane din afara companiei (15%) şi să fie informaţi în permanenţă despre cazurile de îmbolnăvire ale oamenilor din companie (13%).
"Dacă totuşi li se va impune revenirea la birou, 22% dintre respondenţi se arată preocupaţi şi de sistemul de ventilaţie al clădirilor, care nu ar împrospăta suficient aerul din încăpere. Un alt motiv pentru care angajaţii cred că munca de la birou i-ar putea expune la riscuri este teama că nu vor primi suficiente materiale sau echipamente de protecţie şi dezinfectare (21%)", menţionează studiul.
Pe de altă parte, necesitatea de a călători în interes de serviciu este privită cu reticenţă de doar 14% dintre respondenţi şi chiar mai puţini (6%) au o problemă cu faptul că nu se poartă masca la locul de muncă.
"Contextul pandemiei a adus provocări pe toate planurile, dar mai ales pe cel profesional. Pe lângă riscul de a se infecta cu virusul COVID-19, angajaţii se tem cel mai tare că nu îşi pot găsi un loc de muncă mai bun (26%), că vor fi nevoiţi să muncească mai mult pentru acelaşi salariu (21%) sau că îşi vor pierde locul de muncă (15%). Pentru 8% dintre ei, cea mai mare îngrijorare este că le poate scădea salariul", mai susţin autorii cercetării.
Sondajul a fost efectuat în perioada 17 - 24 mai pe un eşantion de 1.026 utilizatori de internet din România.
BestJobs este o platformă de recrutare online din România. În orice moment, pe BestJobs sunt peste 4,6 milioane de profesionişti conectaţi la piaţa muncii, peste 25.000 de joburi şi mii de freelanceri, agenţi de recrutare, coachi, mentori, terapeuţi, avocaţi şi alte tipuri de specialişti. AGERPRES/(AS - autor: Nicoleta Bănciulea, editor: Oana Tilică, editor online: Gabriela Badea) 