---Vaccin sample---
Campania de vaccinare se îndreaptă spre ''dezastru'' în Lombardia din cauza unui sistem de programări defectuos, în condiţiile în care această regiune din nordul Italiei este cea mai afectată de pandemia de coronavirus, au admis luni responsabili politici locali, informează AFP.

Lombardia era epicentrul epidemiei în urmă cu 13 luni şi este în continuare regiunea cu cel mai mare număr de contaminări.

Este "un dezastru, de la bun început", a declarat primăriţa localităţii Crema, Stefania Bonaldi, pentru La Repubblica.

La Cremona, principalul oraş al provinciei apropiat de Crema, centrul de vaccinare era aproape pustiu în timpul weekendului, pentru că persoanele care urmau să se vaccineze nu au primit mesajul care îi informa să se prezinte. Funcţionari locali au fost nevoiţi să consulte registrul stării civile şi să-i cheme pe oameni unul câte unul, iar un primar a împrumutat un microbuz pentru a transporta persoanele în vârstă de la domiciliul lor.

"Ieri am adus 20 dintre ei (pentru vaccinare), astăzi 30, apoi vreo 15 profesori", a declarat Giuseppe Papa, primarul localităţii San Bassano, într-un alt interviu pentru La Reppublica.

Ministrul sănătăţii al regiunii Lombardia, Letizia Moratti, a promis duminică că va lua "decizii rapide şi drastice" pentru a remedia această situaţie "inacceptabilă".

Italia, la fel ca celelalte ţări din Uniunea Europeană, se confruntă cu o penurie de vaccinuri, însă eşecurile din Lombardia, una dintre regiunile cele mai bogate şi care ar fi trebuit să fie printre cele mai eficiente, sunt şi mai strigătoare la cer.

Această ţară, unde aproape 105.000 de persoane au murit de COVID-19, a administrat până acum 7,8 milioane de doze şi a vaccinat complet puţin sub 2,5 milioane de persoane, la o populaţie de 60 de milioane de locuitori.

Într-un sistem de sănătate publică ce le lasă regiunilor o mare marjă de manevră, lipseşte o coordonare a priorităţilor, în pofida unei recomandări pe plan naţional de a se concentra asupra persoanelor de peste 80 de ani. Procentul acelora dintre ei cărora li s-a administrat cel puţin o injecţie variază de la 87% în Lazio, regiunea Romei, potrivit ministrului regional al sănătăţii, şi 2,6% în Sardinia, potrivit organismului independent de reflecţie asupra sănătăţii GIMBE.

Premierul italian Mario Draghi a promis că va face uz de "toate mijloacele" pentru a lupta împotriva pandemiei şi pentru a înmulţi masiv vaccinările. Guvernul Italiei şi-a fixat drept obiectiv să tripleze numărul de imunizări la 500.000 pe zi până la mijlocul lui aprilie şi să vaccineze complet 80% din populaţia ţării până la mijlocul lunii septembrie. AGERPRES/(AS - autor: Adriana Matcovschi, editor: Tudor Martalogu, editor online: Gabriela Badea) 