---Vaccin sample---
A opta tranșă de vaccin Pfizer/BioNTech, care constă din 163.800 de doze, ajunge luni în România. Vaccinurile sunt aduse pe cale aeriană, fiind programate aterizări pe aeroporturile din Otopeni, Cluj-Napoca și Timișoara.
De aici, inclusiv pe cale terestră, transportul către centrele de stocare este asigurat de firma producătoare, întrucât, după cum se știe, vaccinurile trebuie ținute în condiții optime de siguranță, în containere speciale, cu gheață carbonică și folie etanșă.
Procesul de vaccinare va continua atât în centrele din București, cât și din țară, dozele fiind distribuite, astfel: 53.820 doze la Centrul Național de Stocare București, 19.890 doze la Brașov, 23.400 la Cluj, 16.380 la Constanța, 16.380 doze la Craiova, 22.230 la Iași și 11.700 de doze la Centrul Regional de Depozitare Timișoara.
Centrele de vaccinare se vor utiliza atât doze recepționate de România în tranșa curentă, cât și în tranșele anterioare, pe baza solicitărilor transmise la Centrul Naţional şi centrele regionale de depozitare, prin direcţiile de sănătate publică judeţene şi cea a municipiului Bucureşti.
Conform calendarului de livrare, următoarea tranșă de vaccin ar urma să fie adusă în România luni, 15 februarie, iar la acest moment se așteaptă confirmarea oficială în acest sens din partea firmei producătoare.
„Pe măsură ce noile tranșe ajung în România, aplicația de programare se actualizează și permite continuarea procesului de programare pentru categoriile populaționale aflate în etapa curentă”, a transmis  Comitetul Naţional de Coordonare a Activităţilor privind Vaccinarea împotriva COVID-19 (CNCAV).
Editor :  Luana Pavaluca
