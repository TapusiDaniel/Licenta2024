---Vaccin sample---
Kazahstanul va începe să producă vaccinului rusesc Sputnik V împotriva COVID-19 pe 22 decembrie, au anunţat vineri autorităţile din această ţară care îşi dezvoltă şi propriul vaccin, informează AFP.

"Producerea vaccinului rusesc 'Sputnik V' va demara în Kazahstan începând din 22 decembrie anul curent", a declarat preşedinţia kazahă într-un comunicat

"Lansarea vaccinării în masă a populaţiei este prevăzută începând cu debutul lui 2021. Iniţial, cele mai vulnerabile grupuri, printre care medicii, profesorii şi forţele de ordine, vor fi vaccinate", a precizat preşedinţia.

Potrivit aceleiaşi surse, faza a 3-a a studiilor clinice ale unui vaccin naţional pe 3.000 de voluntari va începe pe 25 decembrie, iar producţia unui prim lot de 2 milioane de doze din acest vaccin kazah va fi lansată în decembrie.

Vaccinul Sputnik V se află în prezent în a treia şi ultima fază a studiilor clinice pe 40.000 de voluntari. Studiile clinice se desfăşoară şi în alte ţări, printre care Belarus.

Creatorii săi susţin că acesta este eficient în proporţie de 95%. Conform autorităţilor ruse, peste 100.000 de persoane au fost deja vaccinate în Rusia, mai mult de 40 de ţări şi-au exprimat interesul pentru vaccin şi peste 1,2 miliarde de doze de vaccin au fost precomandate.

Ele susţin că producţia vaccinului rusesc ar avea loc şi în alte ţări, printre care India, China, Brazilia, Coreea şi Argentina.

Ministerul rus al Industriei a precizat joi că a livrat mostre din vaccinul Sputnik V în Uzbekistan. Vineri, Serbia a precizat că a primit un lot de testare de 20 de doze. Luna trecută, Rusia a trimis, de asemenea, mostre ale vaccinului său în Ungaria.

Rusia anunţase în luna august, chiar înainte de studiile clinice la scară largă, eficacitatea Sputnik V, suscitând îndoieli în cadrul comunităţii ştiinţifice internaţionale.AGERPRES/ (AS - autor: Ana Bîgu, editor: Mariana Ionescu, editor online: Andreea Lăzăroiu)