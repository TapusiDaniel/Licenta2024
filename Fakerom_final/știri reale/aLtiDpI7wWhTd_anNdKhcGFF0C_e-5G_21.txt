Știați că pandemia de coronavirus a fost cauzată de scăderea imunității populației din cauza 5G? Sau că bara metalică a măștii de protecție este de fapt o antenă 5G? Acestea sunt doar câteva din ideile vehiculate în spațiul public și deși nu s-a dovedit până în prezent nicio legătură între noua tehnologie de comunicații și COVID-19, asta nu pare să oprească răspândirea teoriilor conspiraționiste, se arată într-o analiză publicată pe platforma sinopsis.info.ro.
Nu mai puțin de 15 motive sunt enumerate într-o petiție online, semnată de circa 25 de mii de români, prin care se cere interzicerea tehnologiei 5G la noi în țară. Toate acestea sunt exclusiv motive medicale, de la afectarea structurii ADN a persoanei, până la afecțiuni neurologice, depresie și anxietate sau risc cancerigen. Nu în ultimul rând, 5G este găsită vinovată și de apariția sau extinderea pandemiei de coronavirus.
Zilele acestea, pe rețelele de socializare a devenit viral un video în care un bărbat susține că banda metalică care se află în partea superioară a unei măşti medicale ar fi de fapt o antenă 5G.
„Ei îţi spun să o pui în aşa fel încât să poţi respira, după care se conectează direct la creierul tău ca să te distrugă. La fel cum omorau oameni în Primul Război Mondial, în cel de-al Doilea Război Mondial, prin antene, prin 5G. Nu, acest 5G este unul nou” susține bărbatul din filmuleț.
Vocea continuă: ”Ei vă spun să o puneți pentru a putea respira pe deasupra nărilor, ca să puteți inhala și să se ducă direct în creier și să înceapă să îl distrugă. Așa cum au spus că au omorât oameni în Primul Război Mondial, în Al Doilea Război Mondial, printre antene, prin 5G. Nu 5G, 5G e nou acum.
Dar, aceasta a fost una dintre modalități, unul dintre mecanismele în care obișnuiau să omoare o groază de oameni, astfel încât pentru acei oameni care continuă să fugă, luând aceste măști și au încredere în sistem, și modul în care fac lucrurile în modul în care le spun toți să o facă, acestea sunt riscurile pe care vi le asumați”. Atunci bărbatul îi sfătuiește pe cei care îl urmăresc să își facă propriile măști.
Nu este greu de dovedit că o astfel de afirmație este falsă, deoarece banda metalică din masca chirurgicală este doar pentru a ajuta utilizatorul să muleze masca pe nas, ca să se așeze mai bine.
Oricum, jurnaliștii de la agenția de presă Reuters au verificat informațiile și au demontat acest mit, făcând referire la specialişti în domeniu. Filmulețul video poate fi vizionat în continuare pe Facebook. Acesta însă este însoțit de un mesaj care anunță „informații false – conținut verificat de instituții independente de verificare a informațiilor”.
Citește analiza integral pe sinopsis.info.ro
