---Vaccin sample---
Franţa a criticat joi proiectul de alianţă anunțat de Danemarca şi Austria cu Israelul pentru dezvoltarea vaccinurilor anti-COVID-19, arătând că cel mai adecvat pentru a garanta solidaritatea în Uniunea Europeană rămâne „cadrul european”, transmite Agerpres.
„Convingerea noastră rămâne foarte clar aceea că cea mai eficientă soluţie pentru a răspunde la nevoile de vaccinare trebuie să se bazeze în continuare pe cadrul european”, a declarat miercuri seara purtătoarea de cuvânt a Ministerului Afacerilor Externe francez. „Tocmai el este cel care garantează solidaritatea între statele membre, mai mult ca oricând indispensabilă, şi eficacitatea noastră colectivă”, a adăugat ea.
Cancelarul austriac Sebastian Kurz şi omologul său danez Mette Frederiksen urmează să aibă joi o întrevedere cu premierul israelian Benjamin Netanyahu, pentru a lansa un parteneriat pentru vaccinuri de a doua generaţie, vizând atât producţia, cât şi cercetarea în domeniu.
Kurz este de părere că Agenţia Europeană pentru Medicamente (EMA) este „prea lentă” în aprobarea vaccinurilor şi că nu mai este posibil „să se depindă doar de UE” pentru vaccinurile de a doua generaţie menite să facă faţă numeroaselor mutaţii ale virusului.
Pentru Franţa, „miza prioritară este în prezent de a pune la comun resursele noastre pentru a spori capacităţile de producţie în Europa”. Procesul de autorizare a scoaterii pe piaţa europeană va fi de altfel accelerat prin punerea în aplicare a unei „proceduri de urgenţă” pentru vaccinurile adaptate mai multor variante (de coronavirus), a continuat purtătoarea de cuvânt a diplomaţiei franceze.
Ministrul afacerilor externe francez Jean-Yves Le Drian a recunoscut miercuri existenţa unor „lipsuri uneori mari” în politica UE privind vaccinurile, însă a deplâns „tentaţiile de secesiune”.
Alte trei ţări din UE – Ungaria, Slovacia şi Republică Cehă – au optat pentru vaccinuri ruseşti şi chineze, în afara oricărei coordonări europene. (sursa foto: Comisia Europeană / Facebook)
