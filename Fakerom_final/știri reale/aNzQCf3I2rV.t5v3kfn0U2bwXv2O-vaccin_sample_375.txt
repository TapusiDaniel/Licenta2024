---Vaccin sample---
Cel puţin 12 ţări ale Uniunii Europene au încredere că pot vaccina 70% din populaţie împotriva COVID-19 până la jumătatea lui iulie, a declarat marţi comisarul pentru piaţa internă Thierry Breton, transmite Reuters.
Comisia Europeană a stabilit ca ţintă imunizarea a 70% din populaţia adultă a UE până la sfârşitul verii, mizând pe o creştere mare a livrărilor de vaccinuri, pentru accelerarea campaniilor de vaccinare.
„Suntem încrezători că vom putea livra suficiente doze, dar este adevărat şi că depinde de statele membre să se organizeze pentru a fi pregătite pentru asta”, a declarat Breton unei comisii parlamentare irlandeze.
„Astăzi vă pot spune că înţeleg că avem cel puţin 12 state membre care spun că sunt pe deplin confortabile cu această cifră de 70%. Acest număr creşte zilnic.”
El nu a identificat cele 12 state membre şi nici nu a spus care ţări s-au simţit mai puţin confortabil cu cifra de 70%.
Un anunţ de săptămâna trecută potrivit căruia ţările UE vor primi în acest trimestru încă 50 de milioane de vaccinuri produse de Pfizer şi BioNTech a oferit executivului un confort suplimentar cu privire la obiectivele sale de livrare, a spus Breton.
De asemenea, a oferit ”spaţiu de manevră” pentru a face faţă aşteptărilor lui Breton că blocul va avea mai puţine vaccinuri pentru Covid-19 din partea Johnson & Johnson, faţă de aşteptările iniţiale. Breton a spus că este, de asemenea, încrezător că AstraZeneca va putea să-şi îndeplinească obiectivul redus, de a livra în al doilea trimestru 70 de milioane de vaccinuri.
Comisarul, care şi-a exprimat recent speranţa că Europa va avea un sezon turistic de vară anul acesta, a declarat că obiectivul referitor la vaccinare este important pentru a oferi ”o lumină la capătul tunelului” înainte de sezonul de vacanţă.
sursa: News.ro, sursa foto: Pexels.com
