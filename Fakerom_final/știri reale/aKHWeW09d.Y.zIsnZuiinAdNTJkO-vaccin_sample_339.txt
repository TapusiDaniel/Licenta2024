---Vaccin sample---
Ajutorul de stat ar permite turoperatorilor să supravieţuiască până la apariţia unui vaccin anti-COVID-19, în care aceştia îşi pun speranţa, a declarat, pentru AGERPRES, vicepreşedintele Asociaţiei Naţionale a Agenţiilor de Turism (ANAT), Alin Burcea.
"În principiu se lucrează la ajutorul de stat, se pregăteşte un act normativ în acest sens. A fost o întâlnire între HoReCa, hotelieri şi ANAT, cu domnul Orban (premierul Ludovic Orban, n.r.) şi cu domnul secretar de stat de la finanţe, Sebastian Burduja, şi acum am înţeles că vor să lucreze la o ordonanţă. Dacă fac lucrul ăsta este extraordinar, este foarte bine, pentru că noi am cerut scăderea TVA, dar ne-au spus că nu se poate pentru că ar începe nebunia şi toată lumea ar vrea. Noi avem la agenţiile de turism 19% TVA în condiţiile în care tot turismul romanesc are 5%. Şi noi, ANAT, am cerut să unificăm TVA, dar s-a trecut discuţia la ajutoare de stat, care ne permit pentru următoarele şase luni - când bănuiesc eu că lucrurile se vor mai descleşta, pentru că va începe vaccinul - să supravieţuim. Chiar dacă ne dau banii în ianuarie-februarie nu e o problemă, dar începem să ne mişcăm", a subliniatt Burcea.
El consideră că un ajutor de stat pentru întregul sector turistic românesc, inclusiv HoReCa, de 500 de milioane de euro, ar ajuta industria să depăşească perioada de criză cauzată de pandemia COVID-19.
"În general, măsurile pe care le-a luat Guvernul până acum nu poate spune nimeni că sunt proaste, ar trebui să fim farisei, dar, repet, pentru agenţiile mari care trebuie să reziste, nu sunt bani suficienţi. Acest ajutor de stat pentru care au început discuţiile între patronate şi Guvern ar fi extraordinar pentru noi toţi, ne dorim să se şi finalizeze treaba asta într-un fel sau altul. Din câte am înţeles eu, suma cerută de patronate este de 800 de milioane de euro, aici intrând şi restaurantele, hotelurile şi agenţiile, dar eu cred că un minimum de 500 de milioane ne-ar da aer să rezistăm şi să ieşim cu bine din încercarea asta. În general, turoperatorii s-au dus de la 100%, la 35- 40%, de la începutul pandemiei, deci scăderea este de 60-65% faţă de 2019. Acum vorbesc de cei şapte-opt cu care discut, agenţiile mici au supravieţuit. Eu am fost trei săptămâni în ţară pe la agenţii, mai au rezerve, dar nu mai au pentru mult timp, să zici că o duc încă un an. Majoritatea agenţiilor pe care le-am vizitat eu depuseseră actele pentru granturi", a precizat sursa citată.
Alin Burcea afirmă că speranţa agenţiilor de turism constă în începerea vaccinării anti-coronavirus.
"Vaccinul e o speranţă, pentru că oamenii ar vrea să meargă în vacanţe. Atunci când s-a putut, oamenii au mers în vacanţă, mai ales că turcii nu au avut cazuri, pentru că din două în două săptămâni aveau nevoie de o hârtie de funcţionare, îi verificau la măsurile pe care trebuia să le respecte. Deci, oamenii au încredere să meargă în vacanţă dacă lucrurile se mai liniştesc. Şi nu se pot linişti decât într-un singur fel, cu vaccin", a mai spus Burcea.
În ceea ce priveşte rezervările pentru vacanţe, opţiunile oamenilor s-au schimbat, turiştii preferând să le facă cu scurt timp înainte de plecare: "La noi, la Paralela 45, sunt rezervări, chiar dacă nu sunt multe, dar am observat că s-a schimbat modalitatea de rezervare, în sensul în care se fac cât mai aproape de plecare. Nu este vorba de last minute pentru că asta ar presupune şi discounturi, dar e vorba de scăderea timpului în care se fac rezervări faţă de plecare, pentru că lumea nu ştie ce se întâmplă. Faptul că nu se pot face petreceri de Revelion, adică îţi poţi rezerva o masă pentru Revelion, dar nu se pot organiza petreceri, asta ne afectează şi faptul că nu se deschid piscinele", a explicat vicepreşedintele ANAT.
Pentru perioada vacanţelor de iarnă, agenţiile de turism au lansat oferte pentru destinaţii exotice, unde numărul infectărilor cu COVID-19 este redus comparativ cu Europa.
"Noi avem în momentul de faţă un charter lansat împreună cu Christian Tour şi Eurolines pe Zanzibar, apoi chartere mici pe Turcia, Grecia, Egipt, care se fac şi au mers foarte bine vara asta. Şi Bulgaria, deşi este închisă deocamdată, dar cred că la numărul de infectări pe care îl avem noi luna viitoare redeschid Bulgaria. Bulgaria a mers bine şi e o destinaţie de munte foarte bună. Cam pe astea ne bazăm şi mai vindem exotice, Maldive, unde pregătim un charter, Mauritius, Republica Dominicană, Mexic, Cuba, acolo unde nu sunt probleme. Şi Dubai, care a scos al doilea test Covid obligatoriu. Noi, Paralela 45, am mai lansat un produs interesant, Cabane, pensiuni şi conace. Ori se închiriază cu totul, ori fiecare camera. Şi mai avem vreo 20 şi ceva de conace cu care am lucrat de-a lungul anilor, pe care le-am băgat la valorificare normală, pe lângă hotelurile de balneo şi munte cu care lucrăm", a adăugat Burcea, proprietarul Paralela 45.
Asociaţia Naţională a Agenţiilor de Turism (ANAT) a solicitat Guvernului, la 19 octombrie, printr-o scrisoare oficială, un sprijin real din partea statului pentru agenţiile de turism.
Printre propunerile considerate "cruciale" de ANAT pentru supravieţuirea agenţiilor, operatorii din turism au cerut realizarea unei scheme de ajutor de stat constând în oferirea de granturi egale cu valoarea taxelor achitate în anul 2019, proiect ce ar trebui implementat până cel târziu la finalul anului 2020, precum şi reducerea cotei de TVA la 5% pentru agenţiile de turism începând cu 1 ianuarie 2021, chiar şi pentru o perioadă limitată de trei ani. AGERPRES/(A, AS - autor: Adrian Ţone, editor: Mariana Nica, editor online: Anda Badea)