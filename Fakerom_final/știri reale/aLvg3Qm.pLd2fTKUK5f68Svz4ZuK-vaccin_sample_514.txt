---Vaccin sample---
Președintele Klaus Iohannis, a discutat telefonic miercuri cu președintele Ucrainei, Volodâmâr Zelenski, la cererea acestuia, potrivit unui comunicat al Administrației Prezidențiale. Cei doi șefi de stat au vorbit despre situația de securitate din regiunea Mării Negre, iar Iohannis a transmis că România sprijină ferm suveranitatea Ucrainei și integritatea sa teritorială
Președintele Iohannis i-a mai spus omologului său că declarațiile comune ale reuniunilor găzduite recent de România – Summitul Formatului București 9 și reuniunea trilaterală la nivelul miniștrilor de externe România – Polonia – Turcia, la care a participat inclusiv ministrul ucrainean de externe, reflectă susținerea față de Ucraina.
Iohannis a mai spus, potrivit comunicatului citat, că România e preocupată de ”deteriorarea recentă a securității în Vecinătatea Estică și în Marea Neagră, în apropierea frontierei estice a Ucrainei și în Peninsula Crimeea, anexată ilegal de Federația Rusă, apreciind poziția Președintelui Ucrainei de natură să conducă la reducerea tensiunilor”.
Cei doi oficiali au discutat, la inițiativa lui Iohannis, despre drepturile minorității române din Ucraina, mai cu seamă despre dreptul la educație în limba română. El a cerut încheierea rapidă a Protocolului de cooperare bilaterală în domeniul educației dintre România și Ucraina și reluarea lucrărilor Comisiei interguvernamentale mixte privind protecția drepturilor persoanelor aparținând minorităților naționale.
În plus, Iohannis i-a transmis lui Zelenski că România va dona Ucrainei vaccinuri anti-Covid, echipamente medicale și dezinfectanți. (Sursa foto: presidency.ro)
