---Vaccin sample---
Cazul unui bărbat din Statele Unite care s-a infectat de două ori cu SARS-CoV-2 arată că oamenii de ştiinţă mai au încă foarte multe lucruri de învăţat despre reacţia imunitară a organismului uman în faţa Covid-19 şi a ridicat, totodată, o serie de întrebări legate de vaccinare, au declarat marţi mai mulţi experţi din Marea Britanie, citaţi de Reuters, scrie Agerpres.

Un bărbat de 25 de ani din Reno, un oraş din statul american Nevada, a fost testat pozitiv în aprilie după ce prezentase simptome uşoare, apoi s-a îmbolnăvit din nou în luna mai şi a dezvoltat o formă mai severă a bolii, potrivit unui articol publicat în revista medicală Lancet Infectious Diseases.Articolul a fost publicat la doar câteva ore după ce preşedintele american Donald Trump, care a avut Covid-19 şi a fost spitalizat la începutul acestei luni, a spus că s-ar putea să aibă imunitate şi că se simte "atât de puternic".Oamenii de ştiinţă spun că deşi cazurile cunoscute de reinfectare cu noul coronavirus sunt rare - iar bărbatul din Nevada s-a vindecat între timp -, astfel de situaţii medicale sunt îngrijorătoare. Alte cazuri izolate de reinfectare au fost raportate la nivel mondial, inclusiv în Asia şi în Europa."A devenit tot mai clar că reinfectările sunt posibile, dar nu putem să ştim în prezent cât de comune vor fi ele", a declarat Simon Clarke, expert în microbiologie la Universitatea Reading din Marea Britanie."Dacă oamenii se pot reinfecta cu uşurinţă, acest fapt ar putea avea anumite implicaţii pentru programele de vaccinare şi pentru cunoştinţele noastre legate de momentul şi modul în care pandemia se va încheia", a adăugat cercetătorul britanic."Încă nu ştim suficiente lucruri"
Medicii pacientului din Nevada, care au raportat iniţial cazul în august într-un articol ce nu a fost evaluat de colegii lor, au dezvăluit că anumite teste sofisticate au arătat că tulpinile virale asociate fiecărei infecţii erau diferite genetic."Descoperirea întăreşte punctul de vedere conform căruia în continuare nu ştim suficient de multe lucruri despre reacţia imunitară la această infecţie", a declarat Paul Hunter, profesor la Facultatea de Medicină din cadrul Universităţii East Anglia.Brendan Wren, profesor de ştiinţa vaccinurilor la London School of Hygiene & Tropical Medicine, a spus că pacientul din Nevada este unul dintre cazurile confirmate pe plan mondial de reinfectare cu noul coronavirus. "Faptul deja demonstrat că este posibil să ne reinfectăm cu SARS-CoV-2 ar putea sugera că un eventual vaccin anti-Covid-19 ar putea să nu asigure o protecţie completă. Totuşi, ţinând cont de cele peste 40 de milioane de cazuri confirmate la nivel mondial, aceste mici exemple de reinfectare sunt infime şi nu ar trebui să împiedice eforturile depuse pentru dezvoltarea unor vaccinuri", a adăugat profesorul britanic.Primul deces din lume cauzat de o reinfectare
Între timp, un deces după reinfectare cu SARS-CoV-2 a fost înregistrat în Olanda. Este vorba de o femeie de 89 de ani care a murit din cauza Covid-19, boală pe care a făcut-o de două ori şi ale cărei simptome au fost agravate de o formă rară de cancer de măduvă osoasă de care suferea. Cazul acestei femei este considerat a fi primul deces cauzat de o reinfectare cu noul coronavirus, conform agenției EFE.Virusologul Marion Koopmans a declarat marţi că pacienta fost internată în spital în primul val de contagieri, după ce a dezvoltat simptome precum febră şi tuse puternică şi a fost externată la o săptămână după dispariţia simptomelor şi după ce a fost testată negativ cu noul coronavirus.Pacienta olandeză suferea şi de boala Macroglobulinemia Waldenström, o formă rară de leucemie prezentă la vârstnici, motiv pentru care întregul său sistem imunitar a fost afectat. La două luni după depăşirea bolii Covid-19, pacienta a reluat şedinţele de chimioterapie, dar a făcut din nou febră mare, a început să tuşească şi să acuze probleme de respiraţie, astfel încât a fost din nou internată în spital. Ea a fost supusă unui test PCR, care a ieşit pozitiv, iar cele două teste serologice pentru a evalua dacă are în sânge anticorpi împotriva virusului au ieşit negative. După opt zile de la internare, starea pacientei s-a agravat în mod drastic şi a murit două săptămâni mai târziu."Cu siguranţă a murit din cauza coronavirusului, dar era şi foarte bolnavă", a declarat presei locale Marion Koopmans, care participă la un studiu privind reinfectările cu SARS-CoV-2 pe care îl realizează Universitatea din Oxford.Virusologul olandez a subliniat că până în prezent au fost raportate puţine cazuri de reinfectare în întreaga lume şi că, în majoritatea acestora, simptomele sunt mai uşoare decât în timpul primei contagieri.Deşi cercetătorii sunt de părere că reinfectările continuă să fie "o excepţie" de la regulă, Koopmans crede că vor avea loc "şi mai multe". Întrebarea care se pune este dacă este vorba de un lucru atipic pentru Covid-19, deoarece în multe cazuri cea de-a doua contagiere a avut loc la doar câteva luni de la prima infectare.