---Vaccin sample---
Premierul Florin Cîţu s-a declarat convins joi că anul acesta vor putea fi organizate festivaluri şi concerte şi a subliniat importanţa vaccinării anti-COVID-19.

"Dar ele nu sunt acum, sunt în perioada august, septembrie, deci există timp să vedem cum evoluează lucrurile. Noi am dat semnale clare. Şi eu sunt sigur că se pot organiza anul acesta, dar nu pentru mine, pentru români. (...) Direcţia în care mergem este o direcţie clară. Că nu sunt toate măsurile luate acum, e clar, este corect, dar noi am arătat cu fiecare măsură că mergem în direcţia pe care am promis-o. Ne ţinem de planul nostru, ba, mai devreme decât am spus. Eu am spus iniţial că vom avea primele concerte după 1 august. Acum deja am relaxat condiţiile, încât am putea să avem, dacă cineva a reuşit sau reuşeşte să pună un astfel de festival, concert, să avem unul cât mai curând", a spus Cîţu la B1Tv.

Premierul a subliniat că fără vaccinare pandemia nu poate fi depăşită şi că aşteaptă să se materializeze promisiunea organizatorilor de concerte privind susţinerea publică a campaniei de vaccinare.

"Sunt în etape. Acum, 1.000 de persoane pot să fie persoane vaccinate, persoane cu test sau persoane care au trecut prin boală. Este o condiţie. Vrem mai mult de atât, astăzi, trebuie să fie toate persoane vaccinate. De la 1 iulie, iarăşi, mărim partea cu persoane vaccinate, persoane care au trecut prin boală sau cu test, păstrăm teste, vaccinate şi aşa mai departe. Predictibilitate, asta oferim. Le spunem oamenilor care sunt paşii, pentru că în spate este o campanie de vaccinare care trebuie să continue. Până la urmă, fără vaccinare nu avem cum să depăşim pandemia. Dacă vrem să avem aceste concerte în august şi în septembrie trebuie să ne vaccinăm şi trebuie toţi să contribuim la această campanie. Eu am, când am fost la Cluj, promisiunea celor care organizează aceste concerte că vor susţine public campania de vaccinare. Aştept această promisiune să se materializeze în acest moment, pentru că noi ne-am ţinut de promisiune. Nu este o condiţie, dar ar ajuta foarte mult, pentru că sunt, din nou, credibili, sunt vocile credibile pentru tineri, sunt cei care au acces la tineri şi au credibilitate până la urmă", a afirmat Cîţu. AGERPRES/(A-autor: Florentina Peia, editor: Antonia Niţă, editor online: Alexandru Cojocaru)