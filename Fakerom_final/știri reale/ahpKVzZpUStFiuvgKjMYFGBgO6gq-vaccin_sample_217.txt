---Vaccin sample---
Partidul maghiar de opoziţie Coaliţia Democrată (DK) cere Comisiei Europene să împiedice guvernul Viktor Orban, care vrea să achiziționeze vaccinul dezvoltat de Rusia și neomologat în UE, transmite agenția publică de presă MTI.
Sándor Rónai, lider al principalului partid de opoziție, a spus că “nu vom fi şoarecii de laborator ai Rusiei, dar nici ai altor puteri”, adăugând că ”nu vom permite ca pe poporul maghiar să se facă experimente cu un vaccin necunoscut şi riscant”.
“Testarea pe maghiari a vaccinului rusesc nu va face doar să submineze încrederea în vaccinuri, dar după ce va sosi în Ungaria, poate ajunge şi în alte ţări europene, fără niciun fel de testare şi autorizare europeană”, a mai spus europarlamentarul de opoziție, citat de MTI.
Sándor Rónai a mai spus că pentru Viktor Orbán este mai important să intre în graţiile unor dictatori, decât sănătatea maghiarilor, făcând aluzie la Vladimir Putin. El a mai spus că nu vede nicio altă explicaţie pentru faptul că “doar noi, cei din Ungaria vrem să testăm acest vaccin rusesc neverificat”.
Vaccinul rus anti-Covid nu a fost omologat nicăieri în afara Federației Ruse, iar comunitatea științifică internațională a atras atenția asupra lipsei datelor cerificate privind modul în care a fost dezvoltat. Cu toate acestea, Viktor Orban a anunțat că e gata să înceapă o campanie de vaccinare în care să folosească atât vaccinul rusesc, cât și unul chinezesc. (Foto: Viktor Orban și Vladimir Putin / Facebook)
Citește și:
Organizația Mondială a Sănătății se declară sceptică faţă de vaccinul împotriva COVID-19 dezvoltat de Rusia
Războaiele serviciilor secrete pe tema cercetărilor legate de vaccin s-au intensificat / China și Rusia și-au sporit eforturile încercând să fure informații din institutele de cercetări și din cadrul unor companii
Reuters: Vaccinurile Covid-19 dezvoltate de Rusia şi China au același neajuns: sunt bazate pe un virus de răceală comună la care au fost expuşi mulţi oameni și pot avea eficacitate redusă
