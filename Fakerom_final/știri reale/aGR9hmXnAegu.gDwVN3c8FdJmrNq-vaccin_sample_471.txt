---Vaccin sample---
Miocardita și pericardita pot apărea în cazuri foarte rare după vaccinarea cu vaccinurile COVID-19 Comirnaty (anterior BioNTech/ Pfizer COVID-19 vaccine) și Spikevax (anterior COVID-19 Vaccine Moderna), a concluzionat, la ultima sa ședință, Comitetul de siguranță (PRAC) al Agenției Europene a Medicamentului (EMA). Aflați din text ce sunt miocardita și pericardita, ce simptome au și în cazul căror simptome trebuie anunțat medicul.

Primele cazuri de miocardită au fost semnalate în Israel, unde campania de vaccinare anti-COVID a fost mai rapidă decât în majoritatea ţărilor.Miocardita și pericardita, simptome

Miocardita și pericardita sunt boli inflamatorii ale inimii care pot apărea cel mai frecvent în urma infecțiilor sau a bolilor autoimune.
Simptomele pot varia și includ adesea:
senzația de respirație dificilă (dispnee)
bătăi puternice ale inimii care pot fi neregulate (palpitații)
durere în piept

În funcție de sursa datelor, incidența estimată pentru miocardită și pericardită în populația generală (nevaccinată) din UE/SEE înainte de pandemia COVID-19 varia între 1 și 10 cazuri la 100.000 de persoane pe an.
Cazurile de miocardită și pericardită raportate după vaccinare

Comitetul de Siguranță (PRAC) a transmis că a luat în considerare toate cazurile documentate de miocardită și pericardită și raportate la nivelul UE, disponibile până în prezent.
Analiza PRAC a inclus:
145 de cazuri de miocardită raportate în Spațiul Economic European (SEE) în rândul persoanelor care au fost vaccinate cu Comirnaty și 19 cazuri în rândul persoanelor care au fost vaccinate cu Spikevax;
138 de cazuri de pericardită raportate în urma utilizării Comirnaty și 19 cazuri în urma utilizării Spikevax;

La 31 mai 2021, aproximativ 177 milioane de doze de Comirnaty și 20 de milioane de doze de Spikevax au fost administrate în Spațiul Economic European. 
PRAC, care s-a întrunit pe această temă în 5-8 iulie, spune că a analizat și cazurile raportate la nivel mondial. Frecvența foarte scăzută a cazurilor de miocardită și pericardită raportate și/sau investigate la nivelul statelor membre UE face dificilă, pentru moment, stabilirea incidenței acestor reacții adverse în rândul persoanelor vaccinate, conform sursei citate.
Majoritatea cazurilor au apărut în decurs de 14 zile de la vaccinare

PRAC a concluzionat că majoritatea cazurilor au apărut în decurs de 14 zile de la vaccinare, mai des după administrarea celei de a doua doze, cu precădere la bărbații tineri.
Cinci dintre cazurile înregistrate în Spațiul Economic European s-au soldat cu decesul persoanelor, care se aflau la o vârstă avansată sau care aveau în istoricul medical boli concomitente.
Datele disponibile sugerează că evoluția miocarditei și a pericarditei, după vaccinare, este similară cu evoluția cazurilor raportate în populația generală. În aceste situații, simptomele au fost remediate cu repaus sau tratament.
Recomandări - ce simptome impun solicitarea asistenței medicale

Miocardita și pericardita au fost identificate ca efecte secundare foarte rare în urma vaccinării cu vaccinuri bazate pe ARN mesager, conform EMA.
Solicitați imediat asistență medicală dacă aveți următoarele simptome după vaccinare:
senzația de respirație dificilă (dispnee)
bătăi puternice ale inimii care pot fi neregulate (palpitații)
durere în piept

Reacțiile adverse pot fi raportate către Agenția Națională a Medicamentului și a Dispozitivelor Medicale din România (ANMDMR) și online, prin accesarea linkului https://covid19.anm.ro/ sau/și prin scanarea codurilor QR.
De asemenea, persoanele vaccinate vor putea transmite fișa completată și prin poștă, fax sau e-mail către Agenția Națională a Medicamentului și Dispozitivelor Medicale din România (ANMDMR), la adresa: Str. Mr. Ștefan Sănătescu nr. 48, Sector 1, 011478, București, România; Fax: +40 21 316 34 97; E-mail: RA.vaccinare.covid@anm.ro).
Agenția Europeană a Medicamentului: Beneficiile depășesc riscurile

PRAC a solicitat date suplimentare de la deținătorii autorizației de punere pe piață pentru vaccinurile Janssen (Johnson&Johnson) și Vaxzevria (AstraZeneca), dar la acest moment nu se poate stabili nicio relație de cauzalitate cu miocardita sau pericardita după administrarea vaccinurilor de la companiile Janssen și AstraZeneca, arată EMA.
Agenția mai spune că beneficiile tuturor vaccinurilor autorizate COVID-19 continuă să depășească riscurile lor, având în vedere riscul crescut de boală COVID-19 și complicațiile asociate acesteia, precum și dovezile științifice care arată că vaccinarea reduce semnificativ decesele și spitalizările cauzate de COVID-19. (Sursa: Comitetul de coordonare a vaccinării)
CITEȘTE ȘI: OMS: Există o "legătură cauzală probabilă" între vaccinurile ARNm și cazurile de miocardită