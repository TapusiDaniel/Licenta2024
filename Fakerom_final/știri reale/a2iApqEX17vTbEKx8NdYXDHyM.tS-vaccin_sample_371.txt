---Vaccin sample---
Falsificarea certificatului de vaccinare în Israel, aşa-numitul „paşaport verde”, înseamnă pedeapsa cu închisoarea, a avertizat joi ministrul israelian al sănătăţii.
„Vreau să spun că oricine crede că acesta este un joc pentru copii şi tipăreşte un certificat de vaccinare la domiciliu va fi în cele din urmă prins şi distracţia se va termina în închisoare”, a declarat Yuli Edelstein, citat de Agerpres.
„Astăzi prezentăm un mesaj uriaş pentru cei inoculaţi”, a spus ministrul într-o conferinţă de presă la Ierusalim. „Aşa va fi prima etapă a întoarcerii voastre la viaţa - aproape - normală”, a adăugat el.
„Inoculaţi şi recuperaţi, (israelienii) pot, încă de duminică, să meargă la săli de sport, teatre, la hoteluri, spectacole şi de asemenea la sinagogi, cei care se vor înregistra că folosesc paşaportul verde”, a explicat el.
Edelstein, membru al partidului Likud al prim-ministrului Benjamin Netanyahu, a adăugat că anumite locuri de muncă ar cere angajaţilor lor fie să se vaccineze sau dacă nu, să efectueze un test de coronavirus la fiecare 48 de ore.
„Este de datoria noastră să protejăm sănătatea publicului în întregime”, a spus el.
„Cabinetul coronavirus” al lui Netanyahu a aprobat luni seară un plan pentru a ridica treptat restricţiile după un al treilea lockdown la nivel naţional.
Mai multe clase şcolare se vor deschide începând de duminică, în conformitate cu un sistem de semafor ce etichetează oraşele verde, galben, portocaliu şi roşu în funcţie de rata lor de infecţii cu coronavirus.
Centrele comerciale, pieţele, magazinele stradale, muzeele, bibliotecile şi sinagogile se vor deschide de asemenea duminică, în conformitate cu reglementările stricte pentru a preveni răspândirea coronavirusului.
Israelul a înregistrat 5.486 de decese legate de COVID-19.
Editor :  G.C.
