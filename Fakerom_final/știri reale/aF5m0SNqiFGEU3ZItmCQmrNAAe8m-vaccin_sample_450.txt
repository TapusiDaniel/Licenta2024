---Vaccin sample---
Mai multe fluxuri de vaccinare împotriva COVID-19 vor funcţiona în zilele de sâmbătă şi duminică, 22 şi 23 mai, în Piaţa Tricolorului din municipiul Bacău, a declarat, miercuri, într-un comunicat remis AGERPRES, prefectul Leonard Ioan Bulai.

Doritorii se pot prezenta doar cu buletinul iar cele două seruri din care pot alege sunt de la Johnson &Johnson şi Pfizer/BioNTech.

"Pentru derularea evenimentului, circulaţia va fi închisă pe strada Mărăşeşti, în cele două zile. Pentru cei care se vor afla în zona de post-vaccinare, pe parcursul întregii zile va fi amplasată o scenă, iar elevi ai Colegiului Naţional de Artă "George Apostu", alături de profesorii lor, dar şi copii de la Palatul Copiilor şi alte academii de muzică din Bacău vor susţine un program artistic", a declarat prefectul Leonard Ioan Bulai.

Fluxurile de vaccinare vor funcţiona în cele două zile în intervalul orar 10.00-18.00. AGERPRES/(AS - autor: Gabriel Apetrii, editor: Karina Olteanu, editor online: Irina Giurgiu)