---Vaccin sample---
Guvernul austriac a anunţat miercuri că în următoarele zile va aproba procedurile necesare pentru a începe introducerea din aprilie a unui certificat digital de vaccinare prin care se doreşte facilitarea deplasării în întreaga Uniune Europeană (UE), relatează EFE.

Titulara agriculturii şi turismului, Elisabeth Köstinger, a anunţat că va fi un document digital gratuit ce va cuprinde informaţii despre faptul că o persoană s-a vaccinat, are anticorpi sau a efectuat un test negativ pentru COVID-19.

Guvernul austriac a prezentat miercuri documentul care se preconizează să fie introdus la vară în întreaga UE.

Guvernul conservator-ecologist doreşte să aprobe procedurile necesare pentru a putea distribui aceste certificate începând din aprilie şi a putea astfel reactiva turismul şi sectorul restauraţiei şi hotelier, închis din noiembrie anul trecut.

Documentul va trebui prezentat dacă se doreşte participarea la activităţi culturale, pentru a merge la restaurant sau pentru "a se putea bucura de libertăţi în siguranţă", a declarat şeful guvernului austriac, Sebastian Kurz.