Uniunea Europeană face apel la Netflix și la celelalte platforme de streaming să renunțe la transmiterea filmelor în high definition (HD), atrăgând atenția că internetul ar putea colapsa ca urmare a presiunii uriașe cauzate de consumul fără precedent din partea persoanelor care stau acasă în contextul pandemiei de coronavirus, potrivit CNN.
În acest context, Comisia Europeană a transmis joi un comunicat de presă prin intermediul căruia face apel la serviciile de streaming, operatori și utilizatori pentru a preveni congestionarea rețelei și discută problema cu autoritățile europene de reglementare
”Pentru a preveni congestionarea și pentru a asigura accesul la internet, comisarul pentru piața internă, Thierry Breton, a făcut apel la responsabilitatea serviciilor de streaming, a operatorilor și a utilizatorilor. Se recomandă ca platformele de streaming să ofere mai degrabă o calitate standard a transmisiei și să coopereze cu operatorii de telecomunicații. Aceștia din urmă ar trebui să ia măsuri preventive și de atenuare, încurajând utilizatorii să aplice setări care reduc consumul de date, inclusiv utilizarea rețelei Wi-Fi sau reducerea rezoluției pentru conținut”, se arată în comunicatul Comisiei.
Potrivit sursei citate, Thierry Breton a avut miercuri o convorbire telefonică pe acest subiect cu directorul general al furnizorului în flux continuu (streaming) Netflix, Reed Hastings.
„Europa și întreaga lume se confruntă cu o situație fără precedent. Guvernele au luat măsuri de reducere a interacțiunilor sociale pentru a limita răspândirea COVID-19 și pentru a încuraja munca la distanță și  învățământul online. Platformele de streaming, operatorii de telecomunicații și utilizatorii, avem cu toții responsabilitatea comună de a lua măsuri pentru a asigura buna funcționare a internetului în timp ce încercăm să împiedicăm răspândirea virusului”, a spus ulterior Breton.
Comisia subliniază că operatorii din UE indică faptul că există o creștere a cererii de conectivitate.
”Deși nu cauzează până în prezent o situație generală de congestie a rețelei, ca măsură de precauție, Comisia și Organismul Autorităților Europene de Reglementare în Domeniul Comunicațiilor Electronice (OAREC) discută instituirea unui mecanism special de raportare pentru a monitoriza situația traficului pe internet în fiecare stat membru. Astfel ar putea răspunde eventualelor probleme de capacitate. În general, această situație accentuează importanța continuării investițiilor în rețele pentru a îndeplini obiectivele „societății gigabiților pentru 2025”  ale Comisiei, în special prin rețelele 5G și fibră optică”, se mai arată în comunicat.
Citește și – Politico: Epidemia de coronavirus forțează oamenii să lucreze de acasă. Cât rezistă internetul sub presiunea telemuncii, a jocurilor și a filmelor
