---Vaccin sample---
Ministerul Afacerilor Externe a precizat joi că persoanele care călătoresc din România în Cipru şi care nu deţin un certificat de vaccinare împotriva COVID-19 trebuie să prezinte un test molecular tip RT-PCR cu rezultat negativ pentru infecţia cu virusul SARS-CoV-2, efectuat cu maximum 72 de ore anterior călătoriei.

"Ministerul Afacerilor Externe precizează că autorităţile cipriote au revizuit condiţiile de intrare pe teritoriul Republicii Cipru, în contextul pandemiei de COVID-19, pentru persoanele care sosesc din România. Noile măsuri se aplică începând cu data de 27 mai 2021. Astfel, având în vedere că autorităţile cipriote au inclus România în categoria statelor cu risc mediu de infectare (categoria portocalie), începând cu data de 27 mai 2021, persoanele care călătoresc din România şi care nu deţin un certificat de vaccinare împotriva COVID-19 eliberat de autorităţile competente, pot intra pe teritoriul Republicii Cipru cu condiţia prezentării unui test molecular tip RT-PCR cu rezultat negativ pentru infecţia cu virusul SARS-CoV-2, efectuat cu maximum 72 de ore anterior călătoriei", informează MAE într-un comunicat de presă remis AGERPRES.

Potrivit sursei citate, copiii cu vârsta de până la 12 ani sunt exceptaţi de la măsura prezentării testului.

"De asemenea, membrii de familie ai cetăţenilor ciprioţi (soţ/soţie de naţionalitate străină, copiii minori şi părinţii acestora) şi cetăţenii străini cu rezidenţă în Republica Cipru pot intra pe teritoriul cipriot fără a prezenta un test molecular tip RT-PCR cu rezultat negativ pentru infecţia cu virusul SARS-CoV-2, însă trebuie să efectueze un test la sosire şi să respecte măsura autoizolării până la recepţionarea rezultatului. Totodată, MAE reaminteşte că, începând cu data de 10 mai 2021, toate persoanele care deţin un certificat de vaccinare împotriva COVID-19, care atestă efectuarea schemei complete de vaccinare, respectiv a celor două doze (în cazul unui vaccin efectuat în două doze) sau a dozei unice (pentru vaccinul efectuat în doză unică), eliberat de autorităţile competente ale altor state, sunt exceptate de la obligaţia de a prezenta un test molecular tip RT-PCR pentru infecţia cu virusul SARS-CoV-2", mai arată MAE.

Ministerul Afacerilor Externe subliniază că toate persoanele care intră în Republica Cipru trebuie să prezinte o autorizaţie de călătorie, completată cu 24 de ore înaintea deplasării. Autorizaţia se obţine prin intermediul portalului Cyprus Flight Pass - Application Process şi include date cu privire la deţinerea unui certificat de vaccinare împotriva COVID-19 sau a unui test molecular tip RT-PCR cu rezultat negativ pentru infecţia cu virusul SARS-CoV-2. Documentele care atestă vaccinarea împotriva COVID-19 sau efectuarea testului pentru infecţia cu virusul SARS-CoV-2 trebuie prezentate autorităţilor cipriote, la sosire. AGERPRES/(AS - autor: Dana Piciu, editor: Mihai Simionescu, editor online: Irina Giurgiu)