---Vaccin sample---
Bilanţul global al deceselor asociate Covid-19 a depăşit joi 4 milioane, în timp ce multe ţări fac eforturi pentru a procura doze de vaccinuri spre a îşi imuniza populaţia, potrivit calculelor Reuters, preluate de News.ro.

Pragul de 2 milioane de decese asociate Covid-19 a fost atins după un an de pandemie, în timp ce alte 2 milioane au fost înregistrate în doar 166 de zile, potrivit aceleiaşi analize.

Ţările cu cel mai mare număr de decese sunt Statele Unite, Brazilia, India, Rusia şi Mexic, reprezentând aproximativ 50% din totalul global, în timp ce Peru, Ungaria, Bosnia şi Herţegovina, Cehia şi Gibraltar au înregistrat cele mai mari rate de decese la numărul populaţiei.

Statele din America Latină înfruntă cea mai gravă epidemie din luna martie, cu 43 din fiecare 100 de infecţii din lume fiind raportate în regiune. Primele nouă ţări care au raportat cele mai multe decese per capita în ultima săptămână se află în America Latină.

Cei mai mulţi dintre pacienţii internaţi în Bolivia, Chile şi Uruguay au vârste cuprinse între 25 şi 40 de ani. În Sao Paulo (Brazilia), 80% dintre locurile de la terapie intensivă sunt ocupate de pacienţi diagnosticaţi cu Covid-19.

Brazilia şi India raportează cele mai multe decese zilnice pe săptămână. India înregistrează 1 din fiecare 3 decese raportat în lume zilnic, potrivit analizei Reuters.

Mulţi experţi consideră că bilanţul oficial al deceselor este subcalculat, Organizaţia Mondială a Sănătăţii estimând luna trecută că numărul este mult mai mare.

În timp ce varianta Delta a coronavirusului a devenit dominantă, mai multe naţiuni se confruntă cu deficite de vaccin. Numărul infecţiilor este în creştere pe continentul african, la fel şi în Rusia.