---Vaccin sample---
Germania vizează un buget de ajutor străin de peste 4 miliarde de euro pentru a contribui la combaterea pandemiei de COVID-19 pe plan global, transmite marţi dpa.

Cu aceşti bani, Ministerul federal al cooperării economice şi dezvoltării intenţionează să contribuie la combaterea foametei, stabilizarea regiunilor în criză şi îmbunătăţirea capacităţii medicale a ţărilor în curs de dezvoltare.

"Vom învinge coronavirusul pe plan global sau nu-l vom învinge deloc", a subliniat ministrul dezvoltării, Gerd Mueller.

Ministerul pe care îl conduce are nevoie de 4,3 miliarde de euro pentru pachetul său de asistenţă anticoronavirus, din care, potrivit lui Mueller, un miliard pot fi acoperiţi din realocări în interiorul ministerului. În ce priveşte celelalte 3 miliarde, Gerd Mueller poartă discuţii cu colegul său de la finanţe, Olaf Scholz.

UNICEF, fondul ONU pentru copii, avertizează că pandemia de COVID-19 reprezintă o ameninţare la adresa existenţei a milioane de copii şi tineri.

Directorul UNICEF pentru Germania, Graf Waldersee, a atenţionat că restricţiile de călătorie îngreunează tot mai mult transportul de vaccinuri esenţiale, cum ar fi cel împotriva rujeolei, or întreruperea lanţului de aprovizionare poate avea drept consecinţă moartea a sute de mii de copii din cauza unor boli care ar putea fi prevenite, în lunile următoare.

În plus, spectrul recesiunii globale înseamnă risc de sărăcie extremă pentru 66 de milioane de copii din diferite colţuri ale lumii.AGERPRES/(AS - autor: Mihaela Toth, editor: Mariana Ionescu, editor online: Irina Giurgiu)