---Vaccin sample---
De câteva zile circulă în mediul on-line un text cu o declarație atribuită premierului Ludovic Orban, pe care premierul însă nu a făcut-o niciodată. Textul conține informații foarte grave, dar false. În ciuda acestui fapt, a fost distribuit intens pe rețelele sociale, stârnind indignarea a mii de persoane. Așa-zisa sursă inițială a declarației este un taximetrist din Cluj-Napoca. Într-un răspuns pentru G4Media.ro, Biroul de Presă al Guvernului a dezmințit faptul că premierul a făcut aceste declarații.
Șir de falsuri
Din informațiile G4Media.ro, prima publicare a așa-zisei declarații a premierului Orban a avut loc pe 25 aprilie 2020, pe site-ul infobrasov.net, care a menționat că l-a preluat de pe un cont de Facebook cu nickname-ul Mike Mike.

Iată falsa declarație, cu respectarea ortografiei din sursa inițială:
”Organizatia Mondiala a Sanatatii ne-a transmis ca e necesara pastarea distantarii sociale cel putin pana in anul 2022. Ne-au avertizat ca vor veni noi valuri de coronavirus si trebuie sa fim pregatiti. De aceea imediat dupa eradicarea pandemiei actuale vom legifera restrictii de libertati sociale mai intai pana la sfarsitul anului 2020. Vom pune in aplicare si recomandarea OMS de a segmenta populatia pe intervale de varsta si a izola persoanele in varsta si cele cu boli cronice cel putin pana la aparitia vaccinului. Nu stiu daca le vom izola in case sau in centre speciale. Vom schimba legislatia si la locurile de munca pentru a nu se intersecta persoanele pe care le consideram vulnerabile cu cele mai putin vulnerabile. Purtarea mastilor si manusilor va deveni obligatorie cel putin pana la sfarsitul anului 2020 in mediul public, va fi lege.. Pregatim si Legea Vaccinarilor conform recomandarilor OMS si se vor emite certificate anuale pentru toti cetatenii. Nu stiu inca daca vom mentine permisele speciale pentru deplasarile publice, dar o vom face daca e necesar. Va fi mai dificil cu vacantele, va trebui sa introducem restrictii inclusiv in parcuri sau iesiri la iarba verde, dar le vom face prin lege nu prin ordonante militare. Competitiile sportive se vor juca fara public cel putin pana la aparitia vaccinului. Cert este ca vor fi facute cateva modificari constitutionale, va fi un nou mod de viata sociala legiferat, nimic nu va mai fi ca inainte. Este cea mai mare pandemie din istoria omenirii.”
Toate informații din acest text sunt false, inclusiv faptul că ”Este cea mai mare pandemie din istoria omenirii.”
Distribuire cu înjurătură la premier
I-am trimis un mesaj privat lui Mike Mike, dar acesta nu ne-a răspuns. Cel puțin în secțiunea publică a contului său, cel mai recent mesaj postat este din mai 2019, dată la care anunța că s-a căsătorit.
Site-ul infobrasov.net îl are ca redactor-șef pe Iulian Rinder, iar la secțiunea Editoriale preia multe dintre textele unor analiști/”influenceri” care își asumă teorii conspiraționiste gen Statul Paralel-Soros-Serviciile controlează Justiția-Occidentul subordonează România etc: Sorin Roșca Stănescu, Iulian Capsali, Adrian Severin.
Rinder nu a putut fi contactat până la ora redactării acestui material.
În ceea ce privește ”declarația” lui Orban, aceasta a fost ventilată în online de alți ”influenceri” din tagma celor de mai sus: Codruța Cerva și medicul Răzvan Constantinescu. Pe contul primeia se ajunsese în acestă amiază la 822 de distribuiri, în timp ce al doilea a introdus textul înjurându-l pe premier.
Marea majoritate a celor care au comentatat postarea au criticat dur intențiile Guvernului, așa cum reies din declarație, existând, totuși, câteva persoane care au ridicat suspiciuni asupra autenticității acesteia.
Textul poate fi găsit și pe alte conturi de Facebook, inclusiv grupuri cu zeci de mii de membri sau pe bloguri cum ar fi lupuldacicblogg.wordpress.com.
Guvernul: ”Publicarea unor fake-news-uri de acest gen este regretabilă”
Referitor la această declarație, într-un răspuns pentru G4Media.ro, Biroul de Presă al Guvernului a transmis:  ”Premierul Ludovic Orban NU a făcut declarații cu privire la legiferarea restrângerii unor drepturi și libertăți sociale și nici referitoare la necesitatea păstrării distanțării sociale până în anul 2022. Aceste declarații sunt atribuite în mod fals prim-ministrului.
Tot fără bază reală sunt și așa-zisele referiri la segmentarea populației pe intervale de vârstă sau izolarea, până la apariția vaccinului, a persoanelor în vârstă și a celor care suferă de boli cronice. Premierul Orban nu a făcut declarații în acest sens și nici nu a luat în calcul asemenea decizii.
De asemenea, primul-ministru NU a menționat vreodată posibilitatea emiterii de certificate anuale pentru cetățeni, nici reguli privind vacanțele sau desfășurarea competițiilor sportive și nu a vorbim despre necesitatea modificărilor constituționale pentru a modifica normele legale referitoare la viața socială.
Subliniem faptul că toate aceste declarații au fost atribuite în mod fals prim-ministrului. Precizăm, de asemenea, că nu a existat și nu există nici o discuție la nivelul Guvernului cu privire la posibilitatea luării unor asemenea măsuri, în contradicție cu convingerile prim-ministrului privind respectarea și promovarea drepturilor și libertăților cetățenești.
Guvernul, ministerele și toate instituțiile publice cu responsabilități în limitarea efectelor epidemiei de COVID-19 lucrează constant și comunică în mod transparent toate deciziile luate pentru combaterea răspândirii virusului și protejarea sănătății cetățenilor.
Considerăm că publicarea unor fake-news-uri de acest gen este regretabilă atât din punct de vedere al deontologiei profesionale, cât și din perspectiva dezinformării populației și instigării la nerespectarea normelor de protecție sanitară.
Precizăm că anterior publicării acestor informații, nici un reprezentant al redacției infobrasov.net nu a solicitat Biroului de presă al Guvernului un punct de vedere cu privire la informațiile publicate”.
Foto sus: Captură cu falsul preluat pe Facebook
