---Vaccin sample---
Deși sunt semne pozitive, mai avem încă mult de luptat împreună pentru a ține pandemia sub control, a spus duminică președintele Klaus Iohannis, susținând din nou că măsurile puse în aplicare de autorități aua fost cele corecte. Întrebat dacă este posibilă în săptămânile următoare carantinarea Capitalei, Iohannis a evitat un răspuns direct. El a afirmat că în toate localitățile în care a fost luată această măsură s-a redus răspândirea virusului, însă "problematic este efectul economic", fiindcă restricţionările "au un efect economic negativ măsurabil".

El a făcuct aceste declarații după o vizită la Institutul Clinic Fundeni din Capitală.

Declarațiile președintelui:

În ultimele zile vedem că numărul de cazuri noi de infectare cu SARS-CoV-2 se menține pe un platou, așa cum ne spun și experții, ceea ce confirmă că măsurile recomandate de aceștia și puse în aplicare de către autorități au fost măsurile corecte, juste.
Numărul de decese provocate de acest virus necruțător este însă în continuare prea mare. La fel, presiunea pe secțiile de Anestezie și Terapie Intensivă se menține la cote foarte ridicate și, de aceea, am hotărât, împreună cu Ministerul Sănătății, să intensificăm eforturile pentru creșterea capacității acestor secții, deci capacitatea secțiilor ATI, la nivel național.
Un foarte bun exemplu de adaptare la nevoile din ce în ce mai mari de terapie intensivă este ansamblul modular instalat în incinta Institutului Clinic Fundeni, un complex pe care l-am vizitat chiar la început, când am intrat aici, în spital.
Am ținut să vin astăzi aici pentru a le transmite direct medicilor de terapie intensivă că efortul lor este apreciat și, cel mai important, salvează vieți. La inițiativa acestor medici dedicați muncii lor, a fost amenajat acest spațiu cu multiplă utilitate, atât de triaj pentru pacienții aflați în stare critică, infectați cu SARS-CoV-2, în așteptarea rezultatului testării, cât și de tratament pentru pacienții în stare gravă, în condițiile creșterii necesarului de locuri la ATI.
Containerul este dotat cu toată aparatura necesară - vorbim de paturi, ventilatoare și injectomate - și are, la acest moment, toate avizele necesare funcționării, fiind deservit de medicii Spitalului Fundeni, pe care îi felicit pentru că au făcut posibil să avem un astfel de spațiu.
Am vizitat și sistemul modular dedicat copiilor incluși în programul de oncologie, care, de asemenea, este dotat la standarde competitive și de siguranță împotriva infectării cu noul coronavirus. Este complexul pe care îl vedeți în spatele meu.
Acest centru cu paturi de spitalizare de zi este rezultatul unei colaborări între spitalul public, organizații neguvernamentale și mediul privat. Iată cât de multe lucruri se pot face printr-un parteneriat autentic și sunt convins că vom vedea tot mai des astfel de inițiative de succes. Vreau să le mulțumesc tuturor celor care sprijină activitatea medicilor în aceste condiții grele de pandemie.
În cadrul întâlnirii de astăzi, am avut o discuție foarte consistentă cu colectivul medical, dar și cu Ministrul Sănătății, care mi-a prezentat raportul preliminar al acțiunilor de control în secțiile de Terapie Intensivă COVID și non-COVID din unitățile spitalicești, la nivelul întregii țări.
Am discutat, totodată, și măsurile propuse în planul de acțiuni, care urmează să fie cât mai repede implementat.
În încheiere, subliniez din nou că, deși sunt semne pozitive, mai avem încă mult de luptat împreună, noi toți, pentru a ține această pandemie sub control.
Până la apariția vaccinului anti-COVID-19 și la folosirea lui la scară largă, la scară națională, doar respectarea normelor sanitare – atenție - doar respectarea normelor sanitare și a măsurilor de restricție este eficientă pentru a limita răspândirea acestui virus.
Medicii fac tot posibilul pentru a salva cât mai multe vieți. Haideți să îi sprijinim, fiecare dintre noi, în acest efort uriaș pentru a proteja sănătatea întregii națiuni.

Întrebări ale jurnaliștilor:

 Ne puteți spune și cu cât va crește capacitatea la secțiile de Terapie Intensivă având în vedere că în fiecare zi avem aproape 10.000 de cazuri și sunt și problemele tehnice de la secțiile de Terapie Intensivă, un exemplu fiind cel de la Piatra Neamț?

Din aprilie și până acum, sau din martie până acum mai exact, am dublat numărul de paturi de la ATI. Deci, atenție, am dublat numărul de paturi de la ATI, pornind de la un număr deja destul de mare de paturi ATI, în comparație cu alte sisteme sanitare din alte țări, însă se vede că, din păcate, nu este încă suficient. În fiecare săptămână, prin efortul medicilor, prin efortul Ministerului, al domnului ministru personal, se adaugă zeci de noi paturi de ATI și vom continua în acest ritm, fiindcă ambiția noastră este ca la acest capitol să fim cu un pas înaintea evoluției pandemiei și rezultatele de până acum au dovedit că așa a fost și așa intenționăm să continuăm.
Avem din ce în ce mai multe localități carantinate în jurul Bucureștiului, doar ieri au fost carantinate șase dintre ele. În același timp rata de infectare pe București crește de la o zi la alta, ieri a fost de 5,88. În următoarele săptămâni riscăm și o carantinare la nivelul Capitalei?

Carantinarea este o măsură complexă de restricționare a circulației în esență, care permite controlul răspândirii pandemiei într-o localitate. Avem deja de câteva săptămâni măsuri de carantinare luate și primele rezultate au început să apară. Acolo unde s-au luat măsuri de carantinare, creșterea aceea necontrolată de cazuri de pe o săptămână pe alta, în toate cazurile, a încetat, urmând să se mențină restricțiile până când numărul de infectări începe să scadă, dar nu doar într-o zi, ci în mai multe zile consecutive, în așa fel încât să se poate considera că infecția nu se mai răspândește galopant. Este o măsură care și-a dovedit eficiența, însă problematică este nu măsura în sine, ci efectul economic, fiindcă restricționările respective au un efect economic negativ măsurabil. De aceea experții recomandă, după o analiză atentă, foarte amănunțită, unde se impune și unde nu se impune carantinarea. Din păcate, sunt destul de multe localități care acum sunt propuse pentru carantinare, dar cred că peste tot într-un timp relativ scurt, de regulă două, trei săptămâni, lucrurile reintră într-o oarecare normalitate, deci pandemia nu dispare, însă se reintră pe cifre care corespund mediei naționale și, în acest fel, putem să ținem epidemia sub control, acționând local și regional pentru aceasta.
Spuneați mai devreme că avem un număr constant de cazuri, cel puțin în ultima săptămână, de coronavirus. Cu toate acestea, numărul de teste a scăzut. În această săptămână, nu a trecut peste 40.000, deși capacitatea este de peste 50.000. În definiția de caz, contactul direct trebuie să aibă și simptome în momentul în care este testat. Credeți că ar trebui să fie schimbată această definiție, astfel încât să avem o imagine mai clară asupra numărului de cazuri din România?

Definiția cazului, sau cazului suspect, este actualizată destul de des de Institutul Național de Sănătate Publică și cred că avem acolo cei mai buni specialiști, și sunt convins că așa cum descriu ei cazurile este corect.
Câteva lămuriri legate de vizita de astăzi. Institutul Fundeni nu are aviz de securitate la incendiu și nici uși anti-incendiu la ATI, dar funcționează la capacitate maximă. Sunt lucrurile acestea o prioritate și se va construi o nouă clădire în curtea Institutului "C.C. Iliescu", care se află acum într-o clădire cu risc seismic?

Am discutat aceste chestiuni cu conducerea Institutului și am constatat câteva lucruri pe care dânșii le-au știut demult. Avem personal extrem de dedicat aici, avem un management foarte eficient, dar avem un spital din ’59. Foarte multe lucruri au fost îmbunătățite, alte lucruri nu pot fi schimbate în clădirile care există acum. Deci, în principiu da, este nevoie de clădiri noi, dacă vrem să avem circuite așa cum sunt ele în ziua de astăzi necesare și dacă avem dorim să avem clădiri care îndeplinesc absolut toate cerințele de siguranță. Aceste lucruri le cunoaște managementul de aici, există o solicitare pentru fonduri europene pentru a începe reconstrucția spitalului din acest punct de vedere și voi sprijini aceste solicitări.
După cum bine știți, Sibiul este în carantină, orașul dumneavoastră. Obișnuiați să mergeți în weekend acolo. Veți mai merge, acum, în situația asta?

Dacă ne-am întâlnit în București, vă dați seama că nu am fost în Sibiu. Nu, nu am de gând să merg în Sibiu atâta timp cât este carantinat, dar motivul principal este că avem foarte, foarte mult de lucru aici și cred că este mai important să mă ocup de aceste probleme decât să îmi petrec weekendul la Sibiu.