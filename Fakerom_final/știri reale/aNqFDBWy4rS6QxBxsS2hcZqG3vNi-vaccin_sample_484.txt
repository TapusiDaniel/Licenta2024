---Vaccin sample---
Miercuri, 3 februarie, 26.210 de doze de vaccin de la compania americană Moderna vor fi distribuite către centrele regionale din țară, pentru vaccinarea, cu prima doză, a persoanelor planificate în platforma de programare, potrivit unui comunicat al Comitetului Național de Coordonare a Activităților privind Vaccinarea.
Tranportul dozelor de vaccin va fi asigurat atât pe cale aeriană, cu o aeronavă a Ministerului Afacerilor Interne, cât și terestru, cu autospeciale ale Ministerului Apărării Naționale. Vaccinurile sunt transportate în condiții de siguranță, cu respectarea lanțului de frig, la temperatura de 2 – 8 grade Celsius.
Din Centrul Național de Distribuție București, dozele vor fi distribuite, după cum urmează:
– Centrul Regional de Distribuție Brașov: 3.960 doze 
– Centrul Regional de Distribuție Cluj: 3.680 doze 
– Centrul Regional de Distribuție Constanța: 3.350 doze 
– Centrul Regional de Distribuție Craiova: 3.620 doze 
– Centrul Regional de Distribuție Iași: 4.090 doze 
– Centrul Regional de Distribuție Timișoara: 1.730 doze.
Centrului Național de Distribuție București îi vor rămâne alocate 9.790 doze
În centrele de vaccinare se vor utiliza atât doze recepționate de România în tranșa curentă, cât și în tranșa anterioară, pe baza solicitărilor transmise la Centrul Național și centrele regionale de depozitare, prin direcțiile de sănătate publică județene și cea a municipiului București.
În România, alocarea dozelor de vaccin se realizează conform calendarului de livrare pus la dispoziție de firma producătoare, sens în care, periodic, țara noastră primește tranșele de vaccin necesare imunizării populației. Pe măsură ce noile tranșe ajung în România, aplicația de programare se actualizează și permite continuarea procesului de programare pentru categoriile populaționale aflate în etapa curentă.
Comitetul Național de Coordonare a Activităților privind Vaccinarea împotriva COVID-19 este un organism interministerial, fără personalitate juridică, în subordinea directă a Secretariatului General al Guvernului și coordonarea prim-ministrului. (Foto: Facebook / Moderna)
