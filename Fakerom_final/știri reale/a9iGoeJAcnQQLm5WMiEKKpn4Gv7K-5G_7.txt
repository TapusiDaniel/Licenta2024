Comisia Europeană a adoptat vineri o extindere a domeniului de aplicare a Regulamentului general de exceptare pe categorii de ajutoare (RGECA), care le va permite statelor membre să pună în aplicare anumite măsuri de ajutor, fără o examinare prealabilă din partea CE, se arată într-un comunicat al Executivului comunitar.
Normele revizuite se referă la: ajutoarele acordate de autorităţile naţionale pentru proiecte finanţate prin intermediul anumitor programe ale UE gestionate la nivel central în temeiul noului cadru financiar multianual şi la anumite măsuri de ajutor de stat care sunt relevante pentru sprijinirea tranziţiei verzi şi a celei digitale, precum şi pentru redresarea în urma efectelor economice ale pandemiei de COVID-19.
Exceptarea unui astfel de ajutor de la obligaţia de notificare prealabilă reprezintă o simplificare majoră, care facilitează punerea rapidă în aplicare a unor astfel de măsuri de către statele membre, dacă sunt îndeplinite condiţiile care limitează denaturarea concurenţei pe piaţa unică.
"Comisia simplifică normele privind ajutoarele de stat aplicabile finanţării naţionale care intră în domeniul de aplicare al anumitor programe ale UE. Acest lucru va îmbunătăţi în continuare interacţiunea dintre normele de finanţare ale UE şi normele UE privind ajutoarele de stat în temeiul noului cadru financiar multianual. De asemenea, introducem mai multe posibilităţi pentru statele membre de a acorda ajutoare de stat pentru sprijinirea tranziţiei către o economie verde şi digitală, fără a le impune să efectueze procedura de notificare prealabilă, dar şi fără a provoca denaturări nejustificate ale concurenţei pe piaţa unică. Noile norme vor facilita, de asemenea, furnizarea rapidă de către statele membre a finanţării atât de necesare pentru a sprijini o redresare durabilă şi rezilientă în urma efectelor economice ale pandemiei de COVID-19", a afirmat vicepreşedintele executiv Margrethe Vestager, responsabil cu politica în domeniul concurenţei.
Comisia simplifică normele privind ajutoarele de stat aplicabile finanţării naţionale a proiectelor sau a produselor financiare care intră în domeniul de aplicare al anumitor programe ale UE, adoptate recent, cu scopul de a asigura o mai bună interacţiune între normele privind finanţarea acordată de UE şi normele UE privind ajutoarele de stat în temeiul noului cadru financiar multianual. Graţie modificărilor introduse prin RGECA, normele privind finanţarea UE şi normele privind ajutoarele de stat aplicabile acestor tipuri de finanţare au fost aliniate pentru a se evita complexităţile inutile, menţinându-se în acelaşi timp concurenţa pe piaţa unică a UE.
Fondurile naţionale în cauză sunt cele referitoare la: operaţiunile de finanţare şi de investiţii sprijinite de Fondul InvestEU  proiectele de cercetare, dezvoltare şi inovare (CD&I) care au primit o "marcă de excelenţă" în cadrul Orizont 2020 sau Orizont Europa, precum şi proiectele de cercetare şi dezvoltare cofinanţate sau formarea de echipe comune de cercetare în cadrul Orizont 2020 sau Orizont Europa şi proiectele de cooperare teritorială europeană (CTE), cunoscute şi sub denumirea de componenta Interreg.
Prin această modificare a RGECA, aceste măsuri pot fi acum puse în aplicare direct de statele membre, fără a fi necesară notificarea Comisiei, care trebuie să fie informată doar ex-post. Exceptarea ajutoarelor în aceste domenii de la obligaţia de notificare prealabilă este posibilă datorită garanţiilor integrate în programele UE gestionate la nivel central de către Comisie. În special, sprijinul acordat în contextul acestor programe vizează un obiectiv de interes comun  abordează o disfuncţionalitate a pieţei sau obiective de coeziune socio-economică şi se limitează la suma minimă necesară.
În plus, odată cu modificarea RGECA, se creează şi mai multe posibilităţi pentru ca statele membre să furnizeze ajutorul necesar pentru dubla tranziţie într-un mod care le va permite, de asemenea, să sprijine cu promptitudine întreprinderile care au nevoie de finanţare pentru a combate efectele economice ale pandemiei de COVID-19.
Ajutoarele relevante pentru atingerea acestor obiective, care sunt în prezent exceptate de la notificarea prealabilă a Comisiei, vor juca, de asemenea, un rol în continuarea pregătirii pentru perioada de după criză. Noile categorii de ajutoare care vor fi exceptate de la obligaţia de notificare se încadrează în domeniile de politică ce reprezintă priorităţi absolute pentru dubla tranziţie. Ajutoarele acordate în aceste domenii vor sprijini, de asemenea, redresarea în urma efectelor economice ale crizei provocate de COVID-19 şi vor asigura faptul că această redresare va contribui la tranziţia către o economie verde şi digitală.
Categoriile relevante de ajutoare sunt: ajutoarele acordate pentru proiectele de eficienţă energetică a clădirilor  ajutoarele pentru infrastructura de reîncărcare şi realimentare a vehiculelor rutiere cu emisii scăzute şi ajutoarele pentru reţelele fixe în bandă largă, reţelele mobile 4G şi 5G, anumite proiecte transeuropene privind infrastructura de conectivitate digitală şi anumite vouchere. AGERPRES/(AS - autor: Mihaela Dicu, editor: Oana Tilică, editor online: Gabriela Badea) 