---Vaccin sample---
Guvernul britanic prevede emiterea de certificate de vaccinare anti-COVID-19 din septembrie, care vor fi necesare pentru a avea acces în baruri, restaurante şi cluburi de noapte, pentru a putea astfel controla un nou val de coronavirus, informează sâmbătă ziarul The Times preluat de EFE.

Guvernul este de părere că emiterea de astfel de documente îi va încuraja pe tineri să se vaccineze cu schema completă, având în vedere că cei nevaccinaţi sporesc numărul contagierilor cu varianta Delta, care predomină în prezent în Marea Britanie.

Potrivit The Times, executivul a decis să nu emită certificatele luna aceasta pentru ca cei tineri să nu fie discriminaţi, având în vedere că ei nu au primit încă a doua doză de vaccin.

Din 19 iulie vor fi ridicate ultimele restricţii, iar păstrarea distanţei fizice sau purtarea măştii sanitare vor deveni opţionale, deşi experţii şi opoziţia au cerut să fie menţinute în transportul public.

Guvernul estimează că în septembrie toţi cei de peste 18 ani vor fi vaccinaţi cu schema completă şi se vor putea emite astfel certificate de vaccinare, care în Marea Britanie au început să fie numite "paşapoarte de vaccinare".

"La toamnă paşapoartele pot deveni un mijloc important, care ne va permite să menţinem economia deschisă", a declarat ziarului o sursă de la Downing Street.

Până în prezent, 86,8 % din populaţia adultă a fost vaccinată cu prima doză, iar 65,3 % cu ambele doze de vaccin.

Potrivit cifrelor oficiale, în ultimele 24 de ore s-au înregistrat 35.707 noi contagieri în Marea Britanie şi 29 de decese asociate COVI-19.AGERPRES/(AS - editor: Mihaela Nicolaescu, editor online: Anda Badea)