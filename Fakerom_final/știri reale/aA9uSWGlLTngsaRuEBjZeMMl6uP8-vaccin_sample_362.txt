---Vaccin sample---
Autoritatea sanitară finlandeză a recomandat miercuri distanţarea la 12 săptămâni a intervalului dintre cele două doze ale vaccinurilor împotriva COVID-19, aşa cum a procedat şi Marea Britanie, apreciind că acest demers va permite creşterea numărului de vaccinări fără a afecta eficacitatea acestora, informează AFP.

''Comitetul naţional de experţi în problema vaccinării a ajuns la concluzia că, în contextul epidemiologic actual, este recomandată extinderea intervalului dintre doze pentru toate vaccinurile împotriva noului coronavirus la 12 săptămâni'', faţă de trei săptămâni, intervalul actual, a indicat autoritatea de sănătate publică (THL) într-un comunicat.

Distanţarea dozelor pe model britanic permite creşterea numărului de persoane care primesc prima doză, însă este o practică controversată, fără avizul fabricanţilor.

Pe fondul unei penurii de vaccinuri, această opţiune permite oferirea unei mari părţi a populaţiei ''o protecţie rezonabil de bună'', a argumentat Hanna Nohynek, medic în cadrul acestei autorităţi, citată într-un comunicat.

Autoritatea finlandeză, care ''recomandă ca a doua vaccinare a celor care au primit deja prima doză să fie amânată conform noii recomandări'', a evocat chiar şi posibilitatea unei mai bune eficacităţi în momentul în care dozele sunt distanţate.

''O persoană vaccinată are în general o mai bună protecţie cu o diferenţă importantă între doze, întrucât imunitatea corpului uman se maturizează şi se întăreşte'', a afirmat Hohynek.