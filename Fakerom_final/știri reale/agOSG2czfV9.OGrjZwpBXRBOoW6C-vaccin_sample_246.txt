---Vaccin sample---
Spitalul Judeţean de Urgenţă din Sfântu Gheorghe a primit luni 125 de doze de vaccin anti-COVID-19, iar prima angajată vaccinată a fost o asistentă medicală de la secţia de Urgenţă. În prima fază, 112 cadre medicale din cele aproximativ o mie ale spitalului s-au înscris pentru vaccinare.
„Azi dimineaţă la ora 8,30 am primit dozele, la ora 12 am început vaccinarea, nu au fost niciun fel de probleme. Până acum au fost vaccinate 23 de persoane, iar prima vaccinată a fost Halasz Csilla, în vârstă de 45 de ani, asistentă în cadrul secţiei de Urgenţă. (…) Ea s-a numărat printre primele cadre medicale care s-au programat pentru vaccinare”, a declarat, pentru Agerpres, Andras Nagy Robert.
Potrivit acestuia, în prima fază 112 cadre medicale de la Spitalul Judeţean de Urgenţă din Sfântu Gheorghe, din totalul celor aproximativ 1.000, s-au înscris pe lista pentru vaccinare.
Acesta a mai menţionat că la nivelul instituţiei s-a decis vaccinarea cu prioritate a cadrelor medicale de la Secţiile de Urgenţă, Terapie Intensivă, Boli Infecţioase, Chirurgie COVID şi Pneumologie, iar apoi şi a celorlalţi angajaţi care şi-au exprimat dorinţa de a se vaccina.
Sursa foto: Guvernul României
