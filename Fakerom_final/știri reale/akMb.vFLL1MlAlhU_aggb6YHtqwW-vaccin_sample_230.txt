---Vaccin sample---
Turcia va începe să relaxeze de luni lockdown-ul său strict pentru combaterea coronavirusului, permiţându-le oamenilor să iasă din case ziua, dar păstrând interdicţia de circulaţie pe timp de noapte şi în weekend-uri, a anunţat duminică Ministerul de Interne, relatează Reuters.

Preşedintele Recep Tayyip Erdogan a declarat vineri că Turcia va relaxa treptat lockdown-ul deplin impus în urmă cu două săptămâni şi jumătate şi că va ridica restricţiile mai semnificativ din iunie.

Autorităţile turce au înăsprit măsurile de combatere a coronavirusului după ce numărul de cazuri zilnice de COVID-19 a crescut la peste 60.000 în aprilie, unul dintre cele mai grave bilanţuri la nivel global, iar numărul de morţi a ajuns la aproape 400 zilnic.

Până la 1 iunie, oamenii vor trebui să rămână acasă între nouă seara şi cinci dimineaţa în timpul săptămânii şi de vineri seara până luni dimineaţa, cu excepţia drumurilor la magazine pentru cumpărăturile zilnice, se precizează în directiva ministerului.

Potrivit documentului citat, călătoriile între oraşe sunt permise în afara orelor în care se aplică interdicţia de circulaţie, în timp ce restaurantele şi cafenelele sunt limitate la prepararea alimentelor care pot fi ridicate şi consumate în altă parte. Mall-urile vor fi deschise în timpul zilelor săptămânii, dar facilităţi precum cluburi şi cinematografe vor rămâne închise, mai menţionează acesta.

Deşi Turcia a impus restricţii asupra deplasării oamenilor şi a activităţilor în timpul pandemiei, Erdogan a încercat să menţină producţia economică ţinând fabricile deschise inclusiv în timpul lockdown-ului.

Creşterea numărului de cazuri ameninţa să afecteze sezonul turistic de vară şi a determinat deja mutarea finalei Ligii Campionilor de la Istanbul în Portugalia, iar Formula Unu a anulat vineri Marele Premiu al Turciei din 2021.

Numărul de cazuri zilnice a scăzut la 11.000, mult faţă de luna trecută, dar peste obiectivul de 5.000 pe care Erdogan l-a stabilit la începutul lockdown-ului. În jur de 10,8 milioane de persoane au fost vaccinate pe deplin, sau 13% din populaţie, în timp ce 14,9 milioane de oameni au primit doar prima doză. AGERPRES/(AS - editor: Florin Ştefan, editor online: Gabriela Badea) 