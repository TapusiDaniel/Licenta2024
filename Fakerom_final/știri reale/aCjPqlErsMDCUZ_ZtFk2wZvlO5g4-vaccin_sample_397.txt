---Vaccin sample---
Ministrul Sănătăţii, Ioana Mihăilă, a vizitat, sâmbătă, Spitalul Tichileşti, din judeţul Tulcea, ultima unitate medicală de specialitate din România care tratează boala Hansen (lepra), informează Ministerul Sănătăţii.

Potrivit sursei citate, demnitarul a mulţumit personalului din spital pentru dedicare, în condiţiile în care, la începutul pandemiei, timp de trei luni, managerul şi personalul medical s-au izolat în spital, pentru a proteja pacienţii. Acum, personalul medical şi pacienţii sunt vaccinaţi anti-COVID-19.

"Tanti Hima împlineşte în iunie 93 de ani. A fost adusă la Tichileşti în urmă cu 75 de ani şi a rămas aici. Pentru ea şi pentru încă 8 pacienţi, Tichileşti nu este un spital, este acasă, iar personalul medical este familie", se precizează într-o postare pe Facebook a Ministerului Sănătăţii.

Instituţia aminteşte că leprozeria din Tichileşti funcţionează fără întrerupere din 1928, lepra fiind acum o afecţiune vindecabilă. AGERPRES/(AS - autor: Cătălin Alexandru, editor: Irina Poenaru, editor online: Alexandru Cojocaru)