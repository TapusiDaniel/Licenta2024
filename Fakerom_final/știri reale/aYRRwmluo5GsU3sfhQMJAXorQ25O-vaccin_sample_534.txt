---Vaccin sample---
Cuba va începe luni să testeze eficienţa vaccinului Soberana 02, unul dintre cei cinci săi candidaţi împotriva COVID-19, într-un studiu la care participă 150.000 de voluntari la Havana, potrivit companiei biofarmaceutice BioCubaFarma, relatează duminică EFE.

Testarea, aprobată de Centrul Naţional de Control al Medicamentelor şi Dispozitivelor Medicale, va evalua efectele directe şi indirecte ale vaccinării categoriilor de populaţie aflate în risc de infectare şi îmbolnăvire cu COVID-19 şi de răspândire a bolii, potrivit BioCubaFarma.

Participanţii la testare fac parte din grupul de risc al lucrătorilor sanitari, din sectorul farmaceutic şi biotehnologic al capitalei cubaneze şi din alte sectoare definite de Ministerul Sănătăţii Publice din Cuba.

Testarea se va desfăşura simultan cu cea de-a treia şi ultimă fază a studiilor clinice ale vaccinului Soberana 02, dezvoltat de Finlay Institute Vaccination (IFV, şi lansată în martie în capitala cubaneză pe un grup de 44.000 de persoane.

Un alt potenţial vaccin care va intra luni în ultima fază a studiilor clinice este Abdala şi care va destinat provinciilor Santiago de Cuba, Guantanamo şi Granma.

Centrul de Inginerie Genetică şi Biotehnologie (Cigb) este cel care dezvoltă acest candidat la imunizarea anti-COVID-19.

Cuba se confruntă din ianuarie cu cel de-al treilea val de contagieri, cu 10 dintre cele 15 provincii ale sale aflate într-un vârf al epidemiei şi o medie zilnică de între 700 şi 900 de cazuri de COVID-19. AGERPRES/(AS - editor: Mihaela Nicolaescu, editor online: Simona Aruştei)