---Vaccin sample---
​Circuitul Silverstone va putea avea public la capacitate maximă, adică aproximativ 140.000 de spectatori, la Marele Premiu de Formula 1 al Marii Britanii, care va avea loc în iulie, informează bbc.com.

Potrivit sursei citate, 140.000 de spectatori ar reprezenta cel mai numeros public la un eveniment sportiv în Marea Britanie de la începutul pandemiei de coronavirus.
Lewis Hamilton s-a declarat încântat de vestea cu privire la numărul spectatorilor, dar şi îngrijorat de creşterea numărului de cazuri de coronavirus în Regatul Unit.
"Partea egoistă a mea vrea să îi vadă pe toţi aceşti oameni aici. Însă mi-ar plăcea să fim precauţi şi să mărim numărul treptat mai degrabă decât să mergem la maxim şi să folosim fanii noştri britanici ca un test.
Sunt încântat să văd atât de mulţi oameni. Dar dimineaţa m-am uitat la ştiri şi ştiu că rata infectării a crescut de când lumea a început să se relaxeze şi nu toată lumea este vaccinată, aşa că sunt îngrijorat.
Mi se pare un pic prematur, dar nu este competenţa mea. Sper că vom învăţa ceva din ce va fi şi că toată lumea va fi în siguranţă, va sta cu mască", a afirmat Hamilton.

La Marele Premiu al Marii Britanii, toţi adulţii prezenţi în public vor fi nevoiţi să aibă schema de vaccinare încheiată şi să prezinte un test pentru covid-19 cu rezultat negativ.

Marele Premiu al Marii Britanii, a zecea etapă a Campionatului Mondial de Formula 1, va avea loc în data de 18 iulie, scrie News.ro.