---Vaccin sample---
Este vorba despre un anticorp monoclonal - adică reprodus într-un număr nelimitat de copii în laborator, pornind de la o celulă umană - derivat în acest caz din sângele unuia dintre primii pacienți vindecați în SUA. Pentru prima dată în lume, a început un studiu în faza 1 pe om, iar primele rezultate sunt așteptate până la sfârșitul lunii iunie, chiar dacă există mai multe grupuri implicate în acest domeniu de cercetare încă din martie, cum ar fi cel al companiei GlaxoSmithKline (GSK) împreună cu fundația Toscana Life Sciences și Institutul "Spallanzani" din Roma, potrivit ANSA, citată de Rador.

Experimentul, cu acest prim studiu aflat în faza 1, este promovat de compania farmaceutică Eli Lilly, care a dezvoltat anticorpul în doar trei luni, după ce a fost identificat de AbCellera și Centrul de Cercetare a Vaccinurilor de la Institutul american pentru alergii și boli infecțioase (NIAID), condus de Anthony Fauci, pe o probă de sânge prelevată de la unul dintre primii pacienți americani vindecați de COVID-19.
LY-CoV555, acesta este numele anticorpului, este așadar un posibil nou medicament conceput special pentru a combate SARS-CoV-2. Primii pacienți din studiu au fost tratați în principalele centre medicale din SUA. Dacă rezultatele din faza 1 la pacienții spitalizați vor arăta că anticorpul poate fi administrat în siguranță, va fi inițiat un studiu de faza 2 pentru a evalua eficacitatea la populațiile vulnerabile. Terapiile cu anticorpi "pot fi eficiente atât în prevenirea, cât și în tratamentul COVID-19", a declarat Daniel Skovronsky, președintele Lilly Research Laboratories. Până la "sfârșitul lunii vom examina primele rezultate, dar între timp începem și producția acestei posibile terapii, cu scopul de a pune la dispoziție diverse sute de mii de doze până la sfârșitul anului". Calea anticorpilor monoclonali împotriva COVID-19 a fost deschisă la jumătatea lunii martie cu primul anticorp de acest gen obținut de Universitatea din Utrecht, în Olanda. Și timpul pentru a ajunge la un medicament eficient de acest tip ar putea fi scurt, după cum a subliniat geneticianul Giuseppe Novelli de la Universitatea "Tor Vergata" din Roma, angajat și în cercetări în acest domeniu: "Să presupunem, cu studiile noastre, că vom putea avea anticorpi monoclonali împotriva COVID-19 deja în toamnă, dar problema este apoi producția. Se fac o mulțime de investiții în acești anticorpi, care ar fi primul medicament ad-hoc pentru blocarea virusulului".