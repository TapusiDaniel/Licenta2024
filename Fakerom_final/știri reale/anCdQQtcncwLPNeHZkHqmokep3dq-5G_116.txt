Creşterea veniturilor grupului chinez Huawei Technologies a încetinit în primul semestru din 2020, în contextul intensificării campaniei SUA de a restricţiona expansiunea sa globală, ca urmare a temerilor de securitate, şi a impactului pandemiei de coronavirus (COVID-19), transmite Reuters.
În perioada ianuarie-iunie 2020, veniturile Huawei au urcat cu 13,1%, la 454 miliarde de yuani (64,90 miliarde de dolari), o încetinire faţă de ritmul de creştere din perioada similară a anului trecut, când veniturile au înregistrat un avans de 23,2%, la 401,3 miliarde de yuani. Marja de profit a urcat la 9,2% în primul semestru din 2020, de la 8,7% în primele şase luni din 2019.
"Huawei a promis să continue să-şi îndeplinească obligaţiile faţă de clienţii şi furnizorii săi şi să contribuie la economia globală digitală şi la dezvoltarea tehnologiei, indiferent de dificultăţile cu care se va confrunta în viitor", se arată într-un comunicat al grupului chinez.
Huawei nu raportează datele privind vânzările de telefoane. Conform datelor firmei IDC, Huawei a fost al doilea producător global de smartphone-uri în primul trimestru din 2020, cu o cotă de piaţă de 17,8%, pe primul loc fiind grupul sud-coreean Samsung Electronics.
Rezultatele financiare raportate de Huawei vin după ce în ultimii doi ani compania s-a aflat în vizorul autorităţilor americane, îngrijorate de posibilitatea ca serviciile de informaţii chineze să utilizeze echipamentele Huawei pentru spionaj. Statele Unite au făcut apel la numeroase ţări să nu folosească infrastructura Huawei pentru dezvoltarea noii reţele telefonice 5G.
Huawei este cel mai mare producător mondial de echipamente pentru reţele de telecomunicaţii şi al doilea producător de smartphone-uri, în funcţie de volum. AGERPRES/(AS - autor: Mihaela Dicu, editor: Nicoleta Gherasi, editor online: Simona Aruştei)