În ziua de 15 aprilie 2021, este programată conferinţa Ziua Comunicaţiilor, ajunsă la ediţia cu numărul 25. Evenimentul, desfăşurat sub sloganul "Telecomunicaţiile, vector de transformare digitală", va fi transmis live de la J. W. Marriott Bucharest Grand Hotel, la adresa www.ziuacomunicatiilor.ro, începând cu ora 9.15.
Pandemia de COVID-19 a demonstrat, notează organizatorii, că telecomunicaţiile sunt un pilon esenţial al societăţii contemporane, dându-le posibilitatea oamenilor să păstreze legătura cu cei dragi şi să-şi continue activitatea în ciuda restricţiilor impuse de contextul medical. Una din întrebările ce va fi ridicată în cadrul Zilei Comunicaţiilor este dacă telecomunicaţiile pot avea un rol şi în depăşirea pandemiei.
Alte teme abordate sunt: noutatea serviciilor de telecomunicaţii ce se conturează în piaţă  cum poate fi păstrat un echilibru între extinderea digitalizării şi împiedicarea infracţionalităţii cibernetice  investiţiile operatorilor în propriile centre de date etc. Vor fi analizate şi perspectivele de implementare a tehnologiei 5G la nivel naţional.
Cele trei paneluri de discuţii au următoarele titluri: telecomunicaţiile - motor al dezvoltării economiei naţionale  telecomunicaţiile - vector de transformare digitală şi (R)evoluţia digitală - provocări şi oportunităţi.
Concluziile finale ale conferinţei vor fi prezentate începând cu ora 15.
Printre vorbitori se vor număra reprezentanţi ai unor instituţii precum Autoritatea Naţională pentru Administrare şi Reglementare în Comunicaţii (ANCOM), Autoritatea pentru digitalizarea României, ministere implicate în gestionarea infrastructurii de comunicaţii şi inovaţiei tehnologice. Nu vor lipsi invitaţi din partea companiilor de prestigiu în domeniu şi a furnizorilor de echipamente pentru industria de profil. 
Evenimentul păstrează formatul hibrid lansat în 2020: prezentările şi panelurile se vor derula în format studio, iar audienţa va avea ocazia de a le urmări prin intermediul internetului.
Organizator este ITS Events Management, iar partener strategic este Asociaţia Operatorilor Mobili din România.
În 2020, Ziua Comunicaţiilor s-a desfăşurat la data de 15 septembrie, având tema "Rolul telecomunicaţiilor în procesul de digitalizare accelerată generată de COVID-19". Printre vorbitori, s-a numărat Sabin Sărmaş, preşedintele Autorităţii pentru Digitalizarea României de la acel moment, care a declarat că în instituţiile publice este necesară promovarea competenţelor digitale. Sabin Sărmaş a explicat importanţa identităţii electronice a cetăţenilor, a Platformei Software Centralizate pentru Identitate Digitală, proiect derulat de ADR, cât şi a interoperabilităţii între sistemele informatice ale instituţiilor publice şi cloud-ului guvernamental, ca piloni esenţiali ai transformării digitale a României.
La rândul său, Eduard Lovin, vicepreşedinte ANCOM, a afirmat că, deşi la nivelul anului 2020, serviciile 5G erau deja lansate în România de către unii operatori, acestea sunt mai degrabă servicii demonstrative ce nu permit atingerea tuturor parametrilor din standarde.