---Vaccin sample---
Autorităţile sanitare britanice au decis joi să reducă nivelul de alertă impus pentru pandemia de COVID-19, riscul de supraaglomerare a spitalelor fiind în scădere în Regatul Unit, supus unei izolări severe de la începutul lunii ianuarie, relatează AFP.

De la cinci, maximum, nivelul de alertă scade la patru, au anunţat într-un comunicat comun şefii medicali ai celor patru naţiuni ale ţării (Anglia, Scoţia, Ţara Galilor, Irlanda de Nord).

''Riscul de supraaglomerare a serviciului naţional de sănătate sau a altor servicii sanitare în 21 de zile s-a diminuat'', a explicat sursa citată.

''Nu ar trebui să ne facem iluzii: ratele de transmisie, presiunea asupra spitalelor şi decesele rămân la un nivel ridicat'', au avertizat ei. ''În timp, vaccinurile vor avea un impact major'', au menţionat sursele citate.

Confruntate cu o creştere bruscă a contaminărilor atribuite unei tulpini mai contagioase, autorităţile britanice au decretat la începutul lunii ianuarie o carantină generală, cu închiderea şcolilor. Unele regiuni precum Londra au fost închise de la mijlocul lunii decembrie.

Aceste măsuri, în paralel cu o campanie viguroasă de vaccinare cu ajutorul armatei şi a zeci de mii de voluntari, au redus drastic numărul de cazuri noi.

După ce a depăşit 38.000 la sfârşitul lunii ianuarie (faţă de puţin peste 20.000 în primul val din aprilie), numărul pacienţilor spitalizaţi cu COVID -19 a ajuns acum la 16.000.

Peste 18 milioane de persoane au primit o primă doză de vaccin împotriva COVID-19, mai mult de un sfert din populaţie.

Pe baza acestor progrese, guvernul britanic speră să înceapă la 8 martie, odată cu redeschiderea şcolilor, o relaxare treptată în Anglia care va fi realizată până la sfârşitul lunii iunie.

Regatul Unit este cea mai afectată ţară de pandemie din Europa, cu peste 121.000 de morţi.AGERPRES/( AS - autor: Violeta Gheorghe, editor online: Irina Giurgiu)