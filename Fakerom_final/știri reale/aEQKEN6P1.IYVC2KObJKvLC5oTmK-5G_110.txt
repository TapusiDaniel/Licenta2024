Lansarea cu întârziere a noilor telefoane 5G de către Apple Inc a dus la cel mai sever declin trimestrial al vânzărilor de iPhone-uri înregistrat de grupul american în ultimii doi ani, iar acţiunile au scăzut cu peste 5% în timpul şedinţei bursiere de joi, ceea ce a şters 100 de miliarde de dolari din capitalizarea sa bursieră, transmit Xinhua şi Reuters.
Din 2013, Apple a livrat noile iPhone-uri în luna septembrie, dar din cauza efectelor pandemiei de coronavirus (COVID-19) a amânat cu o lună prezentarea noii generaţii de telefoane, iar unele dispozitive încă nu au fost livrate.
Chiar dacă vânzările semnificative de laptop-uri Mac şi AirPod-uri au majorat veniturile şi profiturile în trimestrul trei din 2020, vânzările de iPhone-uri au scăzut cu 20,7%, la 26,4 miliarde de dolari.
În precedentele două trimestre, Apple a raportat venituri care au depăşit estimările analiştilor, graţie vânzărilor puternice provocate de echipamente necesare pentru munca de acasă precum tablete iPad, laptop-uri şi accesorii care se conectează cu telefoanele iPhone.
Investitorii se aşteptau la vânzări mai scăzute de iPhone-uri, dar declinul a fost mai sever decât se anticipa, în special în China, unde mai mulţi clienţi au acces la tehnologia 5G decât în SUA sau Europa.
Veniturile Apple au crescut cu 1% în trimestrul trei din 2020, la 64,7 miliarde de dolari, în timp ce profitul s-a situat la 0,73 dolari pe acţiune. Analiştii se aşteptau la venituri de 63,7 miliarde de dolari şi un profit de 0,70 dolari pe acţiune.
În acest an, acţiunile Apple au crescut semnificativ, astfel că producătorul telefoanelor iPhone a devenit prima companie americană cu o capitalizare de piaţă mai mare de 2.000 de miliarde de dolari. Chiar dacă pandemia a afectat economia globală şi a perturbat lanţurile de aprovizionare, Apple se bucură de o cerere solidă pentru telefoanele iPhone, tabletele iPad şi computerele Mac din partea celor care lucrează sau studiază de acasă. AGERPRES/(AS - autor: Mihaela Dicu, editor: Oana Tilică, editor online: Gabriela Badea) 