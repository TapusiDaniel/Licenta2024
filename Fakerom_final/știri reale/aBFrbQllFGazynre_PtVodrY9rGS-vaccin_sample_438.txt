---Vaccin sample---
Preşedintele SUA Joe Biden se va întâlni vineri prin videoconferinţă cu prim-miniştrii din Australia, India şi Japonia, a anunţat marţi New Delhi, relatează AFP, citată de Agerpres.
Cele patru ţări formează o alianţă informală supranumită ”Quad”, care vizează să contrabalanseze puterea chineză.
Aceasta va fi una dintre primele ”întâlniri” ale summitului pentru Joe Biden, care a avut deja convorbiri, de la sosirea la Casa Albă, cu premierul canadian Justin Trudeau şi care a promis că va reînnoi legăturile dintre SUA şi aliaţii lor tradiţionali.
Cei patru lideri, între care premierul indian Narendra Modi, vor discuta subiecte precum schimbările climatice şi pandemia de COVID-19, două priorităţi ale preşedintelui american.
De asemenea, liderii vor aborda ”probleme regionale şi globale de interes reciproc şi (..) domeniile de cooperare concretă pentru menţinerea unei regiuni libere şi deschise Indo-Pacific”, a indicat Ministerul de Externe al Indiei într-un comunicat.
Biden, Modi şi liderii guvernelor japonez şi australian Yoshihide Suga şi Scott Morrison vor discuta, de asemenea, despre modalităţi de a asigura siguranţa maritimă şi de a ”garanta o aprovizionare sigură, echitabilă şi la preţuri accesibile” cu vaccinuri împotriva COVID-19, se adaugă în comunicat.
sursa foto: Facebook\ Narendra Modi
