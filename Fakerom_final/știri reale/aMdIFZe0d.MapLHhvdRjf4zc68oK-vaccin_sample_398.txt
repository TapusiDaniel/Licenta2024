---Vaccin sample---
Profesorul universitar doctor Viorel Jinga, rectorul Universităţii de Medicină şi Farmacie "Carol Davila" Bucureşti a declarat că la ediţia a II-a a Maratonului vaccinării din Bucureşti - doza de rapel, va exista şi posibilitatea imunizării cu vaccinul Johnson&Johnson, ser administrat într-o singură doză.

"Maratonul a contribuit semnificativ, poate, şi la aceste cifre prezentate de domnul ministru astăzi, a fost însă mai mult propagarea imaginii vaccinării, nu ne-am propus să facem 20.000, sigur că discutam de 10.000-15.000, dar am depăşit cu mult acest lucru, dar nu acesta a fost scopul nostru, să avem o cifră, ci să promovăm această imagine a vaccinării în zonele sociale unde există rezistenţă sau există ezitare la vaccinare. (...) La rapel vom avea, şi o să mediatizăm, şi vaccin Johnson&Johnson care este cu o singură administrare, deci, pe lângă cei care vin la rapel, vom administra (...) acest Johnson&Johnson, care este o singură injectare", a declarat Viorel Jinga, vineri, în cadrul conferinţei "Responsabilitatea socială a universităţilor din România" organizată de DC News Media Group.

În cadrul Maratonului vaccinării anti-COVID care s-a desfăşurat în Bucureşti, în perioada 7-10 mai, la Sala Palatului şi la Biblioteca Naţională din Bucureşti, 20.360 de persoane au fost vaccinate anti-COVID, potrivit datelor prezentate la finalul evenimentului de rectorul Universităţii de Medicină şi Farmacie "Carol Davila". AGERPRES/ (AS - autor: Daniel Florea, editor: Mihai Simionescu, editor online: Simona Aruştei)