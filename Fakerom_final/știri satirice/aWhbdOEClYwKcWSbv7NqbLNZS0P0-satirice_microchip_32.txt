Inspiraţi de aplicaţiile pentru taxi, it-iştii români au creat o aplicaţie revoluţionară, care le va schimba viaţa în bine milioanelor de români care locuiesc la bloc. Mai ales acum, odată cu venirea frigului şi creşterea întreţinerii, aplicaţia care îţi afişează în timp real unde se află administratorul se va dovedi extrem de utilă.    „O idee binevenită”, spune un locatar din Berceni. „Acum nu va mai trebui să mă ascund când ies sau intru în bloc, sau să mă deghizez în tot felul de personaje ridicole. Am ajuns să îmbrac şi rochia nevestei, numai să nu fiu recunoscut. Şi sper să scap şi de coşmarurile tot mai dese, în care apare administratorul cu chitanţierul în mână la uşa mea.” Marea problemă este însă legată de faptul că administratorii trebuie microcipaţi, ceea ce înseamnă că în fiecare bloc un locatar va trebui să se sacrifice pentru binele tuturor şi să meargă la administrator să-şi plătească întreţinerea. „Sacrificatul trebuie doar să-i strângă mâna administratorului pentru ca cipul să ajungă unde trebuie”, spun it-iştii care au lansat aplicaţia.