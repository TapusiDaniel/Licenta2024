Cunoscutul reptilian, mason şi iluminat Bill Gates, proaspăt ales lider al Noii Ordini Mondiale, îl atacă fără milă pe antecesorul său, George Soros, acuzându-i manopera neglijentă şi lipsa de pricepere în domeniul informaticii fine.    „Nţ, nţ, nţ”, a ţâţâit Bill Gates. „Cine-a pus cipuri aici înainte n-a fost meşter bun. Uitaţi, din trei termometrizări, două cipuri s-au fixat aiurea. Scrie pe ele clar, ‘a se cipa în frunte’, da’ dacă te uiţi pe stradă în România, vezi oameni cu cipuri în ţâţă, în coapsă…” „În plus, frecvenţa la’ juma’ de cipuri e complet pe lângă. Ăsta nu-i 5G, doamnă, e maximum 4G jumate. V-a dat o ţeapă de zile mari, să moară ce-am pe casă”, şi-a continuat Bill Gates tirada la adresa lui Soros, scărpinându-se în părţile dorsale ale salopetei masonice. Şeful Microsoft a adăugat că trebuie să mai cipăm o dată şi n-o să fie ieftin, dar măcat o să fie o treabă făcută bine.