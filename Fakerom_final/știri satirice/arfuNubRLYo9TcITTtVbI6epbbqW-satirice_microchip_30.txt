Veşti excelente pentru toţi românii. Ca urmare a dezamăgirii crunte de ieri, când Casa Poporului nici măcar nu s-a clintit în urma cutremurului de 4,7 grade, o echipă de experţi se va ocupa în perioada următoare de deconsolidarea Casei Poporului, astfel încât aceasta să se prăbuşească şi la cutremure mai mici de 5 grade.    Pentru realizarea acestei nobile cauze, se va apela la tehnlogie de ultimă oră. Totul va fi calculat astfel încât Casa Poporului să se prăbuşească doar daca în interiorul ei se află suficienţi politicieni. Mai exact, toţi aleşii vor fi dotaţi cu microcipuri, iar clădirea se va prăbuşi doar daca sistemul electronic va detecta prezenţa a cel puţin 500 de parlamentari în interior. Un proiect similar va fi implementat şi la Palatul Victoria, iar ulterior în anumite prefecturi şi primării, unde se va considera oportun. Vestea bună este că pentru deconsolidarea clădirilor oficiale nu va fi nevoie de referendum, pentru că este de la sine înţeles că absolut toţi românii sunt de acord cu acest lucru.