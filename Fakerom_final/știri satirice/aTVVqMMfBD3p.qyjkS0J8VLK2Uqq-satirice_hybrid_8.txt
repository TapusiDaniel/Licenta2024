Credeai că te-ai vaccinat şi gata, ai scăpat de griji, se ocupă Bill Gates de viaţa ta de acum încolo? Ei bine, nu! În manieră pur românească, aşa-zisa „activare online” a cipului 5G din vaccin se face la ghişeu, după o oră-două de stat la coadă, pe baza unui dosar doldora de acte.    „M-am dus printre primii la vaccinat, abia aşteptam să primesc ordine de la stăpânii noştri reptilieni”, spune Marian, brancardier din Capitală. „Când colo, asistenta care m-a injectat mi-a dat un timbru, cică să-l lipesc pe cererea pentru 5G pe care s-o bag într-un dosar cu şină alături de actul casei, certificatul de naştere, ăla de căsătorie, dovada că am parcarea plătită, copie după ultimele 2 chakre deschise, factura de utilităţi şi adeverinţa de la serviciu. Şi ABIA APOI să mă duc la DSP să-mi activeze aşa-zisul cont online de mason reptilian. Păi dacă e online… întreb şi eu…” „Stau de 4 ore pe holul ăsta şi încă nu m-a chemat nimeni să mă iniţieze în secretele grupului Bilderberg şi să-mi activeze codul de bare din frunte. Când te gândeşti că ăştia ne promiseseră ‘online’. Mai mare daraua cu cipurile astea”, spune Geani, medic de familie din Găeşti. „De la mine a plecat o procedură foarte simplă. Te vaccinezi, bagi emailul şi parola şi pac! noua ordine mondială”, spune Bill Gates, vizibil iritat. „Nu mi-o luaţi în nume de rău, cred că problema e la voi.”