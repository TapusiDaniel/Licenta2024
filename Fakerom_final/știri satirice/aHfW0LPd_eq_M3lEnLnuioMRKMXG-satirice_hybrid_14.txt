Încă un succes al ştiinţei moderne a fost anunţat de coaliţia mondială reptilieni-Soros-Bill Gates! Bătrânica de 90 de ani din Marea Britanie, prima persoană care a primit vaccinul Pfizer în afara studiilor clinice, spune că se simte minunat, e perfect sănătoasă şi chiar croşetează mai repede decât înainte, de când are trei mâini.    „Le-am făcut nepoţeilor mei pulovăre şi căciuli cât ai clipi, e chiar grozav să ai un membru în plus, iar de când mă sprijin în coadă am renunţat şi la balansoarul ăla greoi”, a declarat bunicuţa, cu o lacrimă în colţul ochilor 1, 2 şi 5. „Şi astea nu-s singurele avantaje! Mulţumită cipului 5G, pot să stau de vorbă cu fiică-mea oricând vreau, e suficient să-mi întind tentaculele pe fereastră ca să prind semnal. O minunăţie!”, adaugă bătrânica înaltă de 200 de metri, suflând flăcări şi tropăind pe un zgârie-nori în timp ce trupele speciale încearcă în zadar s-o împiedice să distrugă oraşul Tokyo.