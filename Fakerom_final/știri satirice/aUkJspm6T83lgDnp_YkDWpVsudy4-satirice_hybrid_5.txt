Apar noi informații despre vaccinul Anti-Covid, în special referitoare la nevoia suspectă de două doze. Producătorii vaccinului spun că e imperios necesar să facem și a doua doză, ca să bage bateriile în cip, că altfel nu putem fi monitorizați și nici puși să cumpărăm chestii inutile de la corporații.    Dacă nu faci a doua doză, e posibil să te trezești în toamnă că ieși din Kaufland cu un bon mai mic de 500 de lei, ceea ce nimeni nu-și dorește. A doua doză asigură un coș cu 80% mai plin și shopping online la fel de intensiv, ori asta va susține și relansarea economică, spun autoritățile. Dacă cipul nu are baterie, e complet inutil. E posibil să cumperi doar ce ai nevoie și nici n-ai intra de exemplu în raionul de haine din Carrefour, unde sunt zdrențe mai nasoale și mai scumpe decât cele din Zara. ”Dacă tot ți-ai băgat cipul în prima doză, e păcat să nu duci treaba până la capăt. Fără baterii nu te va recunoaște scannerul din aeroport și nu vei putea călători, n-o să-ți recunoască fața antenele 5G și n-o poată magazinul să-ți ia banii automat din cont. E păcat”, spune IT-istul Robert Acrișor, șeful campaniei de vaccinare.