După o perioadă grea, care a implicat anunțul că divorțează de soția sa Melinda, Bill Gates are parte și de o mică alinare. Miliardarul american a aflat cu surprindere că a câștigat 174 de milioane de dolari la loteria americană. „Drept să zic, uitasem c-am pus bilet“, a recunoscut cu sinceritate Bill Gates.    Suma fiind totuși prea mică pentru a avea vreo relevanță pentru el, Bill Gates a pus toate cele 174 de milioane la pariuri, pe un bilet cu 10 meciuri care i-au adus o cotă de aproape 40. Și, spre surprinderea lui, a câștigat, așa că acum are peste 6 miliarde în plus la avere. Întrebat ce va face cu banii, Bill Gates a răspuns, în primă fază, că va cumpăra cipuri de toți banii. După care a redevenit însă serios și a spus că are nevoie de o pereche de bermude noi, că vine vara și nu vrea să fie luat pe nepregătite. „Doar nu o să ies la agățat cu vechile bermude, cumpărate de Melinda“, a spus el.