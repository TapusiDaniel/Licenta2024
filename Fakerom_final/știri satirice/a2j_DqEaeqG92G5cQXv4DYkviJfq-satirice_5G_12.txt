Toată lumea aşteaptă cu interes 5G-ul, dar o să cam usture la buzunar! Primul român cu abonament 5G spune că îl costă 300 de lei pe lună, având în vedere că preţul G-ului e neschimbat de ani de zile: 60 de lei.    „Indiferent că vrei 1G, 3G sau 5G, nimeni n-o să-ţi facă vreo reducere. Important e să fie G-ul G-u, să fie de încredere băiatu’, că dacă eu îi plătesc 5G şi primesc 3G jumate, ne supărăm!”, spune Aurel zis Ţoacă, tânărul rastafarian din Pantelimon care pretinde că a achiziţionat 5G luna aceasta.  „Bine, nu înţeleg toată vâlva cu 5G din ultima vreme, anul trecut am luat o dată şi 7G. A trebuit să mă împrumut, vă daţi seama”, adaugă Aurel. „Sigur că vorbesc despre compania de telefonie de la care cumpăr servicii de comunicaţii… Nu pot să dau nume, man, nu mai insistaţi, găsiţi-vă singuri companie de telefonie”, a încheiat bucureşteanul.