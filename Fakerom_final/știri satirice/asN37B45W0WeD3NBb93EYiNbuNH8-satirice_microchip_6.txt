Un urs din munții Bucegi a somat statul român să nu mai trimită mesaje RoAlert despre el, motivând că potrivit normelor GDPR are și el dreptul la intimitate și viață privată. El condamnă faptul că e urmărit permanent ca și cum ar fi un infractor și speră ca statul să-i cenzureze măcar numele și adresa, dacă tot insistă să panicheze lumea folosindu-se de imaginea lui. Ursul se plânge că din cauza mesajelor RoAlert ursoaica lui a aflat pe unde umblă și îl ia la rost: ”Ce căutai pe Urlătoarea? Mie mi-ai spus că ești la tomberoane în Răcădău! Chiar vrei să te microcipez ca să știu pe unde umbli?”, l-ar fi apostrofat ursoaica supărată. Ea îl bănuiește acum că are o amantă pe la cascada Urlătoarea: ”Sunt convinsă că vor apărea pe internet poze cu el și cu ursoaica aia, dușmanca mea, în cine știe ce ipostaze și o să morrr de rușine!”, a mai spus ursoaica. Ursul acuză și că e discriminat, pentru că despre iepuri nu trimite nimeni niciun mesaj RoAlert, deși unii iepuri devastează culturile: ”Ce am eu atât de special?”, întreabă ursul, care spune că nici măcar nu are antecedente penale și nici amenzi.