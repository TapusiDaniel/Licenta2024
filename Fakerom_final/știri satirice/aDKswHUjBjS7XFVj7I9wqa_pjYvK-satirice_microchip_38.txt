Autoritățile au ales o soluție tranșantă în problema câinilor fără stăpân care terorizează Bucureștiul. Conform noii legi a maidanezilor, intră în sarcina primăriei ca toți oamenii mușcați de câinii să fie strânși de pe străzi și duși în adăposturi speciale. Astfel ei nu vor mai putea să facă poftă niciunui câine și vor sta cuminți la adăpost până le trec bubele.    Pentru a descuraja actele de cruzime, copiii mușcați de câini vor fi castrați și li se vor implanta microcipuri de identificare, astfel încât vom putea ști în orice moment ce vârste au, sexul și de câte ori au fost mușcați de câini. Nu vor fi eutanasiați decât copiii bolnavi și cei care nu mai pot fi reabilitați, dar într-un mod cât mai uman. Iubitorii de copii vor putea să vină la aceste adăposturi și să adopte unul sau mai mulți copii, însă cu condiția să nu le dea drumul înapoi pe stradă. Conform noii legislații, câinii maidanezi care mușcă oameni își asumă o răspundere enormă. Practic, un câine care alege să muște un om are șanse mari să fie identificat după fizionomie și arătat cu degetul. Prin acest act de cruzime, câinele își pierde credibilitatea în fața celorlalți, ceea ce este același lucru cu a lua viața unui om.