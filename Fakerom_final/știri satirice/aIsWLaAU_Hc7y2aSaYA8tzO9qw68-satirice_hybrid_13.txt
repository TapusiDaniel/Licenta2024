Proaspăta senatoare Şoşoacă a făcut spectacol în prima ei zi pe băncile Parlamentului! În mass-media au circulat astăzi zeci de imagini cu aceasta căutându-se atent de cipuri în nas, în urechi şi nu numai, chiar în timpul şedinţei de ieri pentru stabilirea şefiei camerelor.    „Surprinsă cu degetul adânc în nara stângă, doamna senator a explicat că pur şi simplu se asigura că nu i-a fost implantat vreun cip. Mi se pare corect. Chiar şi oamenii lucizi, care resping masca satanistă 666, se pot trezi termometrizaţi cu cipuri de vreun agent secret al lui Bill Gates la supermarket, la păcănele sau la WC-ul din gară”, a precizat un coleg al senatoarei Şoşoacă din Frăţia Haiducilor Dacici Autentici. „Asta cu cipurile e vrăjeală de zile mari! Sincer, eu cred că făcea biluţe anti-5G pe care le presăra prin Parlament ca să contracareze efectul nociv al radiaţiilor psihotronice reptiliene”, a declarat un cetăţean preocupat de ştiinţă şi raţiune.