România nu are avizul BOR pentru lansarea satelitului propriu de telecomunicații. Biserica Ortodoxă consideră că există un risc semnificativ ca satelitul să lovească turla Catedralei Neamului, așa că lansarea se va amâna. Între timp, fondurile pentru cercetare și sateliți vor fi cheltuite cu cap, pentru o foiță de aur care va înveli acoperișul Catedralei.     Potrivit BOR, România ar trebui să aibă alte priorități: ”Catedrala nu e finalizată și noi ne apucăm de sateliți? Ce vom transmite cu acel satelit? Datele personale ale credincioșilor, luate cu termoscanerele 5G? Ce va face acest satelit? Va controla populația cu cipul lui Bill Gates?”, a declarat Vasile Bănosu, purtător de cuvânt al Patriarhiei. Biserica se opune ideii ca un obiect artificial să stea permanent deasupra României: ”Dacă Dumnezeu nu mai vede bine păcatele din cauza satelitului? Riscăm alte nenorociri, educație sexuală, căsătorii între bărbați, vaccinuri, apocalipsă. Avem un satelit natural, făcut de Dumnezeu, Luna. De ce această aroganță, să credem că facem noi sateliți mai buni?”, a mai spus Bănosu.