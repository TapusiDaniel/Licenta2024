Samsung a anunțat că noile telefoane din gama Galaxy S21 sunt disponibile de azi în România, iar prețurile variază între 4.100 și 7.000 de lei în funcție de versiune și spațiul de stocare. Este una din zilele în care majoritatea bugetarilor vin la muncă, pentru că trebuie să-și ridice noile telefoane.    Acestea vin și cu abonamente noi de telefonie 5G, adecvate pentru nevoile bugetarului care trebuie să downloadeze instant un porno sau un film de pe serialeonline.biz în timp ce se preface că se ocupă de hârțogăria specifică instituțiilor. O zi importantă și pentru toți agenții de vânzări de la companiile de telefonie care se vor trezi cu comisioane grase în urma acestei afaceri. Desigur, o parte din bani vor trebui returnați sub formă de parandărăt șefului de la achiziții care a facilitat contractul. Până la începutul verii nu se așteaptă la un nou vârf de bugetari la muncă având în vedere măsurile de combatere a pandemiei de coronavirus. Zvonurile din piață dau ca sigură în acea perioadă lansarea unui nou model de iPad, ceea ce înseamnă că acesta va fi achiziționat imediat la prețuri duble de toate instituțiile publice din România pentru a ușura munca angajaților.