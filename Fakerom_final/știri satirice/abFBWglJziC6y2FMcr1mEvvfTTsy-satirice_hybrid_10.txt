Un simplu zvon a dus procentul românilor care spun că au de gând să se vaccineze la peste 97%. Pe grupurile de WhatsApp sau Facebook unde discută de regulă conspiraționiștii și anti-vacciniștii între ei a început să circule zvonul că toate persoanele vaccinate vor putea fi scoase de la întreținere.    „De Covid nu mi-e frică, că e o simplă răceală făcută ca să ne microcipeze, dar plata întreținerii e boală grea, pentru așa ceva chiar merită să mă vaccinez. Mă vaccinez și o dată pe lună, dacă de asta e nevoie ca să fiu scos de la întreținere“, spune Geo Lemandroi, un conspiraționist bucureștean. Totuși, încă mai sunt câțiva conspiraționiști care n-au de gând să se vaccineze, deși își doresc și ei să fie scoși de la întreținere. „Există riscul ca acest vaccin să te facă invizibil, altfel nu văd cum ai putea scăpa de întreținere cu el. Iar după ce devii invizibil vine Bill Gates și-ți trece casa pe numele lui“, se tem aceștia.