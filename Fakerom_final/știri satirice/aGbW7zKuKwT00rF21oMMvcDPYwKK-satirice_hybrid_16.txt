Lovitură dură pentru Decebal Popescu, un gospodar de 48 de ani din cartierul bucureştean Berceni! Acesta şi-a cedat definitiv sufletul Ocultei mondiale, masoneriei şi reptilienilor în timpul unui gest aparent banal.     Medicii spun că, în timp ce bărbatul se scobea în nas prin mască, un cip 5G din ţesătura măştii s-a desprins şi a fost împins cu degetul direct în creier. „E o problemă tot mai des întâlnită, mai ales la măştile ieftine, chinezeşti. Cipurile nu sunt foarte bine prinse în material, se desfac uşor şi pot fi aspirate sau, ca în cazul dlui Popescu, propulsate până în miezul creierului cu arătătorul”, explică dr. Matei Eustaţiu, medic ORL. „Vestea bună e că rana din nas se vindecă bine. Vestea proastă e că acum, Bill Gates şi George Soroş îi monitorizează fiecare mişcare şi îi citesc cele mai intime gânduri. E prea riscant să extirpăm cipul, s-ar putea lua cu tot cu creier.” „Mai am voie să beau?”, a întrebat bărbatul la ieşirea din cabinetul medical.  Bill Gates şi George Soroş confirmă că bărbatul se întreabă dacă mai are voie să bea.