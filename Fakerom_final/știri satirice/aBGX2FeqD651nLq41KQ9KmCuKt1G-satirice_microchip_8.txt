În goana după fonduri, Institutul Matei Balş a găsit un nou filon de exploatat! Începând de azi, oricine îşi poate aduce pepenele la analize pentru a afla dacă acesta e sau nu un pepene adevărat de Dăbuleni.    „De-a lungul timpului, foarte mulţi români ne-au sunat să întrebe dacă testăm pepeni. A trebuit să-i refuzăm pentru că singurul nostru aparat de testat pepeni, de provenienţă sovietică, era defect de mai bine de zeci de ani. Astăzi inaugurăm noul nostru pepenometru, cu sprijinul Uniunii Europene, prin Programul sectorial pentru controlul cucurbitaceelor”, spune dr. Jean Protopopeanu, cercetător la Institutul Matei Balş. „Sunt disponibile două feluri de teste: cel cu anticorpi olteneşti, care îţi arată dacă pepenele a fost vreodată la Dăbuleni, şi cel spectrografic, care analizează prezenţa izotopilor de dăbulenium în zeama pepenelui. Acesta din urmă e cel mai de încredere, pentru că îţi garantează că pepenele a crescut în solul din Dăbuleni”, explică Dimitrie Găurici, pepenar şef. Disperaţi, vânzătorii de pepeni falşi de Dăbuleni au lansat deja paginile de facebook „Stop Microcipării Pepenilor” şi „Scuipăm Sâmburi pe Dictatura Sanitară”.