Vechile obiceiuri mor greu și o dovedește nimeni altul decât dâmbovițeanul Filip Iordache, angajat drept controlor CTC la Oculta Mondială, care și-a făcut o ditai antenă 5G din ce piese a furat de la muncă. Operațiunea a durat, în total, doi ani, că antena este destul de mare și de complexă.    Astfel, conform procurorilor de la Parchetul pe lângă Tribunalul Ocult din Sion, românul mergea în fiecare zi după pauza de masă în vizită la uzina Ocultei Mondiale și cât nu erau atenți colegii lui, băga o piesă în caserola de mâncare. În privința componentelor mai mari, cum ar fi picioarele antenei, Iordache a folosit un palton lung în care ascundea astfel de componente când ieșea pe poartă. Acum acesta riscă până la 3 ani închisoare, ștergerea memoriilor și pierderea privilegiilor. Într-o declarație dată recent, miliardarul Bill Gates, actualul președinte al Ocultei Mondiale, a precizat că nu consideră că putem face generalizări și nu crede că toți românii fură și știe asta din surse sigure că au cumpărat de la el licențe XP în valoare de 54 de milioane de dolari când nici nu se mai folosea XP-ul, atât de cinstiți sunt.