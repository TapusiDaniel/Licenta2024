După ce mai multe ONG-uri au criticat atitudinea lor agresivă faţă de comunitatea gay, liderii mişcării Noua Dreaptă au emis un comunicat menit să răspundă acuzaţiilor. Gestul de a boicota proiecţiile de filme „indecente”, susţin aceştia, nu trebuie înţeles ca un atac asupra homosexualilor în particular, ci asupra tuturor oamenilor care fac sex, pe care gruparea de inspiraţie legionară îi urăşte „din motive lesne de înţeles”.    “N-am dorit niciodată să se înţeleagă că îi urâm în mod deosebit pe homosexuali”, a declarat căpitanul adjunct al Noii Drepte, Ferencz Acrişor. “Noi urâm toţi oamenii care fac sex, e un act murdar şi nefiresc, ţăranul român nu ar fi făcut sex nici sub ameninţarea jugului otoman. Un prieten al unui prieten a făcut o dată sex, de atunci e alt om, a uitat complet că masoneria şi ungurii vor să ne implanteze cipurile 666, sau pur şi simplu nu-i mai pasă. Aşa lucrează masoneria, prin sex!” “Ne cerem scuze faţă de homosexuali dacă s-a înţeles că avem ceva împotriva orientării lor, nu e treaba noastră să discriminăm. Multora dintre noi ne plac bărbaţii, e perfect natural, dar asta nu înseamnă că o să începem să facem sex, ca diavolii”, a completat un alt camarad.