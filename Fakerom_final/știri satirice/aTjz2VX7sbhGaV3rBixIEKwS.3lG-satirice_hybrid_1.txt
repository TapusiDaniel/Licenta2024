Oraşul Feteşti e în doliu! Cel mai cunoscut conspiraţionist din localitate, un şomer de 49 de ani pe nume Marcel Ghengheş, a dispărut fără urmă în această dimineaţă. Potrivit mai multor martori oculari, acesta fugea de medicii care încercau să îl vaccineze, s-a împiedicat şi a căzut de pe marginea Pământului, aflată la 2 km de ieşirea din oraş.    „Primele cercetări arată că Marcel s-a panicat când a văzut maratonul de vaccinare din localitate şi, convins că autorităţile vor să-l injecteze cu cipul lui Bill Gates, a rupt-o la fugă pe câmp”, explică agentul de poliţie Traian Pepeanu. „Din păcate, piciorul i-a alunecat şi Marcel a căzut în vidul cosmic.” „Chiar dacă sunt slabe şanse să-l mai găsim, pentru că au trecut mai bine de 6 ore şi zona e frecventată de extratereştri gri cu capul ţuguiat, vom încerca să-i aruncăm o sfoară”, a asigurat omul legii. „Îl ştiu de mult pe Marcel, venea pe aici, pe la birt, avea cele mai haioase teorii, cu masoni, cu reptilieni, cu 5G. Era super săritor. Dacă aveai nevoie să-ţi facă cineva horoscopul, să-ţi prescrie homeopate, să-ţi aranjeze cristalele prin casă, imediat îţi sărea în ajutor. Cine ar fi crezut că tocmai pământul plat o să-i vină de hac? Fir-ar al naibii de pământ plat!”, oftează Doru, un prieten al victimei.„Eu cred că şi-a înscenat căderea de pe planetă. Pariu pe ce vreţi voi că e în Cuba, cu Ceauşescu şi Tupac”, a declarat Emil, celălalt conspiraţionist din oraş.