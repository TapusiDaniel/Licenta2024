Cardurile de sănătate sunt doar primul pas, spun reprezentanţii Ministerului Sănătăţii! Aceştia au dezvăluit recent noile carduri de deces, care vor înlocui din luna august certificatele cu care suntem obişnuiţi.    Din păcate pentru românii care intenţionează să moară până atunci, trecerea în lumea celor drepţi nu va fi posibilă până la primirea cardului de deces, proces care ar putea, ca şi în cazul cardurilor de sănătate, să dureze chiar şi un an de zile. “Cetăţenii vor petrece câteva luni în stare de ne-moarte, până când sunt înştiinţaţi că îşi pot ridica de la Poştă sau de la Casa de Asigurări cardul de deces. Acesta conţine un cip cu rezultatele autopsiei, informaţii despre moştenitori şi opţiunea pacientului de a fi înmormântat sau incinerat. Ne cerem scuze în avans pentru perioada de aşteptare, dar nu suntem noi de vină”, a explicat secretarul de stat pentru deces, Decebal Popescu. Nemulţumiţi, câţiva români au solicitat autorităţilor să le permită să moară pe bază de adeverinţă sau prelungind disponibilitatea vechilor certificate de deces, însă răspunsul Guvernului a fost tranşant: “Niciun răposat fără card european de deces!” “Trebuie să ne aliniem standardelor dacă vrem să intrăm în Europa, chiar şi aceia dintre noi care intră cu picioarele înainte”, a citat din clasici un reprezentant al CNAS.