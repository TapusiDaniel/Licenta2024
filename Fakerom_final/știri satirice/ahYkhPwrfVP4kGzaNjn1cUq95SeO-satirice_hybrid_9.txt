Românii care şi-au făcut deja vaccinul pentru COVID ar face bine să-şi asculte mamele şi să se îmbrace bine când ies afară în următoarele luni! Potrivit lui Bill Gates, persoanele vaccinate riscă să facă scurt circuit la cip dacă umblă cu capul ud.    „Credeţi-mă, nu vă doriţi un cip stricat. Cine a primit vreodată ecranul albastru în Windows ştie ce spun. E ca o migrenă pixelată”, a avertizat fondatorul Microsoft. „Mai bine respectaţi câteva norme elementare de apărare împotriva ploii: căciulă, umbrelă, glugă, prezervativ. Pentru un plus de siguranţă puteţi purta pe cap un castron de inox sau o tichie de staniol, dar nu o strecurătoare de paste pentru că aceasta permite apei să pătrundă la cip.” În plus, cetăţenii vaccinaţi trebuie să îşi ferească zona capului de umezeală inclusiv în duş sau la piscină. „Eu unul mă leg la frunte cu bandă izolatoare, mi se pare suficient, dar pasionaţii de înot mi-au spus că preferă să-şi plastifieze capul. Orice papetărie ar trebui să poată face asta”, a explicat B’lorg, şeful unei celule de reptilieni din comuna Xenu de Jos, judeţul Ilfov. „Dacă, totuşi, v-a intrat apă la cip, e bine să trageţi un pui de somn până se usucă, preferabil cu câteva boabe de orez în urechi care să absoarbă umezeala”, adaugă nea Nicu din Berceni, mason de gradul 33 şi depanator de televizoare.