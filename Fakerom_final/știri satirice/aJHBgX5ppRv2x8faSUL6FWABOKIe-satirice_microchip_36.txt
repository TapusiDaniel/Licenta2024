Fanii, dar şi prietenii lui Puya au putut să observe zilele acestea că solistul are o bijuterie nouă, respectiv un cercel galben în urechea stângă. “Domnii de la primărie mi l-au dat, este foarte şic”, s-a mândrit Puya.    Schimbarea de look se datorează succesului melodiei “Maidanez”, pe care o cântă alături Alex Velea şi alţi trei locuitori ai Bucureştiului. Practic, la nici 24 de ore de la momentul în care melodia a intrat în topuri, inspectorii primăriei sectorului trei l-au ridicat pe Puya de pe străzi şi l-au dus la veterinar, unde i-au fost îndepărtate chirurgical testicolele şi a fost microcipat.  “Face parte din programul pe care l-am anunţat în campania electorală. Eu îmi respect promisiunile faţă de alegători”, a explicat primarul sectorului în care Puya se joacă în faţa blocului. “Este o măsură umană, nu suntem animale, să-l ţinem în adăpost şi apoi să-l eutanasiem dacă nu îl adoptă nimeni în două săptămâni”, a povestit primarul.  După operaţia reuşită cu succes, Puya şi prietenii săi au fost eliberaţi înapoi pe domeniul public unde pensionarii inimoşi dar şi copii le-au oferit crănţănele şi resturi de ciorbă.