Cinstea este din ce în ce mai rară printre oameni, dar aproape firească printre roboți. Este și cazul lui ED-209, un robot sărac din județul Alba care a găsit pe jos un portofel plin de bitcoini și l-a predat imediat poliției deși putea să-i ascundă sau să-i dea pe băutură.     „Portofelul conținea câteva bancnote de 5 și 10 bitcoin precum și actele proprietarului, cardul electronic de sănătate, buletinul cu microcip și semnătura electronică. L-am identificat ușor, acesta a venit la secție și a mulțumit domnului ED pentru cinstea de care a dat dovadă, ba chiar i-a dat și o recompensă generoasă”, a declarat purtătorul de cuvânt al IPJ Alba, comisarul Luminița Prodan. „Este un exemplu pentru roboți și ne arată că nu sunt niște mașini fără sentimete ci niște prieteni de nădejde”.  Robotul a declarat că-și va folosi banii din recompensă pentru a-și instala mai mult RAM, astfel încât să-și găsească un loc de muncă mai bun. „Sincer să vă spun e destul de greu de găsit muncă pentru mine aici în județ, sunt puține firme care-și permit să plătească curentul o lună întreagă pentru mine. Singurul avantaj e că nu trebuie plătite taxe CAS pentru mine, e suficient un contract de mentenanță cu un service autorizat”.