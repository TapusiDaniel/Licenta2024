Chiar dacă unora li se pare exagerat nivelul ăsta de supraveghere din partea statului, din când în când acesta se poate dovedi util! Un român a rămas perplex când a primit în această după-amiază un mesaj Ro-Alert destinat doar lui, prin care era avertizat că are şliţul descheiat.    „Când am auzit ţiuitul ăla insuportabil, am crezut că iar e vreun urs în cartier, deşi eu stau la Călăraşi”, povesteşte bărbatul, vânzător la un magazin de pantofi din sudul ţării. „Când colo, un mesaj pe care nu-l mai văzusem niciodată: ‘EXTREMĂ URGENŢĂ – Ţi se vede cucul Marcele’. Evident, am îndreptat privirea în jos, am băgat cucul înapoi în pantaloni şi am tras fermoarul, chiar înainte să intre un client în prăvălie. Mulţumesc, ISU! Mulţumesc, dle Arafat!” Pe măsură ce autorităţile montează camere de supraveghere 5G cu detector de penis în tot mai multe oraşe ale ţării, astfel de atenţionări ar putea deveni ceva perfect normal, asigură experţii în şliţuri.