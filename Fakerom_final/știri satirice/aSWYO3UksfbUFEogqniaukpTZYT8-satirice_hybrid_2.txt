Din ce în ce mai multe ghicitoare, clarvăzătoare şi tămăduitoare încearcă să capitalizeze de pe urma pandemiei COVID-19! Printre acestea se numără vrăjitoarea Astra Zeneca din Ploieşti, cea care s-a proclamat „adevărata fiică a Mamei Moderna”.    Vrăjitoarea ploieşteană îi avertizează pe români că riscă să se vaccineze degeaba dacă au anticorpii legaţi, dar acest lucru se poate rezolva uşor printr-o tăiere sub limbă, să iasă pfizerul viu. „E un ochelarist în California care-ţi vrea răul da’ te rezolvă Astra Zeneca, chiparosule. Să vii la miezul nopţii cu o legătură de cipuri şi o găină neagră, să-ţi zică baba de imunitate, să-ţi citească antigenu’ în ghioc şi testu’ molecular în cafea, să crepe covidele-n tine şi să se-ntoarcă la duşmanu’ care l-a trimis”, a explicat vrăjitoarea Astra Zeneca procesul de imunizare, în termeni ştiinţifici, dar uşor de înţeles pentru o persoană înzestrată cu o minimă cultură medicală. „Da’ să te treci pe lista de aşteptare, că un singur flux de pacienţi am şi io, mânca-ţi-aş ochii”, a adăugat specialista în magie albă.