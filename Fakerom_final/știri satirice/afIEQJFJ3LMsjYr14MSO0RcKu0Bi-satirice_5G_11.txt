Gata cu anxietatea și incertitudinea printre bețivii români. În această dimineață o cunoscută firmă de tehnologie și băuturică a lansat „Țuicafe dolce pruno”, un aparat de țuică instant, în care bagi două prune și iese o cinzeacă.    Aparatul este unul modern, ridicat la toate standardele mileniului trei, având Wi-Fi și Bluetooth. De asemenea, utilizatorul poate alege mai multe variante de băutură, de exemplu „țuico intenso”, pentru când ai nevoie de un mic impus când ești cu bormașina prin casă și dai beton, țuicocino, care e o specialitate ce-ți lasă și un strat de mărgeluțe deasupra, sau țuico-lungo, pentru cei care conduc prin sat și nu vor să fie foarte beți. Aparatul se vinde în două variante, cu 5G și fără 5G, dar ambele variante au slot microSD, pentru că toți țăranii trebuie să aibă asemenea slot la orice. Degustătorii spun că țuica făcută de aparat are gust de țuică normală și au confirmat după câteva pahare că ar bate pe cineva.