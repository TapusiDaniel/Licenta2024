Miliardarul George Soros e furios că Bill Gates i-a furat locul în lumina reflectoarelor ca conducător din umbră al planetei! Potrivit unui comunicat recent al fundaţiei sale, Soros va înceta de mâine să mai plătească celebrul onorariu de 50 de lei pentru „soroşişti” şi câinii lor.    „Vreţi bani pentru câini, duceţi-vă la Bill Gates, că văd că pe el îl iubiţi acum. Şi încă ceva, nu vă mai spuneţi soroşişti, spuneţi-vă de acum încolo bilgheţişti sau cum vrea tocilarul ăla”, a declarat cunoscutul mason şi reptilian.  „5G, ziceţi? Să fiu al naibii dacă nu vin eu la anul cu 6G şi îi arăt lui”, a adăugat Soros, pieptănându-şi solzii. Bill Gates nu a putut fi contactat, însă apropiaţii spun că acesta lucrează deja la un plan de recompensare care să acopere atât câinii, cât şi pisicile.