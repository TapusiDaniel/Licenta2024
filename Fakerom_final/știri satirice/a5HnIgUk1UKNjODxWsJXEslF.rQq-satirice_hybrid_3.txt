A venit primăvara şi în pieţe, însă vedetele sezonului nu mai sunt leurda, untişorul şi urzicile! De data aceasta, cei mai căutaţi ţărani din Obor sunt cei din Suraia, Feteşti şi Slobozia, care au venit în zorii zilei să aştearnă pe tarabe celebrul vaccin de ţară, din soiuri renumite precum Pfizer sau Moderna, dar şi Astra Zeneca proaspătă de pădure.    „O legătură de Pfizer, cinci lei, maică. Natural, de la noi din grădina casei de cultură, nestropit cu nimic, fără cipuri, fără azot”, îşi momeşte clienţii o băbuţă din Suraia, în timp ce un feteştean rotofei încearcă să-i atragă cu strigături compuse pe loc: „Vaccin aprig de Modernă / să bagi tauru-n lucernă! Orice doamnă sau domniţă / Vrea Zeneca lu’ Gheorghiţă!” „Eu nu cred că ei chiar produc vaccinul, mă gândesc că sunt samsari care-l iau de la ţăranii adevăraţi şi îl vând mai departe, da’ şi aşa-i bine, decât să iau din supermarket vaccin din ăla fără gust, pe care scrie ‘Suraia’ şi ‘bio’ da’ de fapt e de la turci, injectat cu toate prostiile”, îşi dă cu părerea un pensionar sosit la cumpărături.