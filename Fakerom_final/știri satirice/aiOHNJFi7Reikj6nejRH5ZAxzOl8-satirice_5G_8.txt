Deși comunicatele oficiale arătau că liderul PSD Marcel Ciolacu a leșinat de la o simplă lipsă de calciu, sau de emoție când a văzut cât de bune sunt măsurile propuse de partidul său, se pare că lucrurile nu stau chiar așa. Mai multe persoane susțin că în mulțimea de reporteri care-l asculta pe Ciolacu cu sufletul la gură a fost văzut și Bill Gates, fluturând o antenă 5G.    „Îl știu, că l-am văzut de atâtea ori la televizor, el era, cu ochelarii lui de tocilar și plovărul ăla strâmb, că se îmbracă ca Dan Puric, el era. Făcea crucea cu mâna stângă și murmura vorbe satanice în timp ce agita antena 5G asupra domnului președinte. A și tras de două ori, s-a văzut pe cameră!”, a spus un martor al evenimentului, dl. Ilie Hristu. Conducerea PSD a negat cu vehemență un atac PSI asupra liderului lor și, cu toate acestea, la sediul partidului au fost văzuți câteva ore mai târziu o serie de inspectori care purtau echipamentul specific de protecție în astfel de cazuri, respectiv o tichie de staniol pe cap.