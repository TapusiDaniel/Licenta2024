Vestea suspendării fotbalistului Suarez, pentru că a mușcat un om la Campionatul Mondial de Fotbal a ajuns până și în îndepărtata Românie, unde un ONG a decis că așa nu se mai poate și că trebuie luate măsuri. Intitulat „Două Fălci”, ONG-ul bucureștean militează pentru tratarea umană a tuturor animalelor care mușcă.      „Este inuman să fie suspendat atât de mult timp, nu suntem în secoul XIX să aplicăm astfel de pedepse barbare. E suficient să-l ducem la noi la clinică, îl sterilizăm, îi punem un cercel în ureche să-l înregistrăm și gata, poate fi eliberat din nou pe teren. Să știți că, în genere, fotbaliștii nu sunt agresivi și atacă doar omul rău”, a declarat Ion Burghele, președintele ONG-ului „Două Fălci”. Aceștia spun că o procedură similară s-a aplicat cu succes și în cazul lui Mike Tyson, în Statele Unite, ceea ce explică vocea sa mai subțire și sâsâită, plus tatuajul de pe față, care ține loc de microcip și cercel de înregistrare.