Deşi a fost un an dificil, bilanţul lui Bill Gates pe anul 2020 nu arată chiar atât de rău! Potrivit calculelor magnatului, în 12 luni, românii au fost cipaţi toţi, unii chiar de două sau trei ori, doar mâncând parizer, crenvurşti şi alte alimente cu ingrediente ştiute doar de Oculta mondială.    „În anul care s-a încheiat, rapoartele mele arată că în România s-au înghiţit 35 de milioane de cipuri doar din parizer. Un singur clic aici, în interfaţa psihotronică 5G, şi pot să citesc gândurile tuturor şi să-i teleghidez. Am armata mea personală. De români, e drept, da’ totuşi”, a explicat Bill Gates. „Da, chiar şi pe Şoşoacă am cipat-o de n-are treabă. Ce, credeţi că nu ştie să aprecieze o felie zemoasă, spongioasă de parizer?”, s-a hlizit fondatorul Microsoft, punând la cale şi alte planuri malefice. Întrebat dacă vaccinul COVID-19 face parte şi el din strategia de cipare a populaţiei, Bill Gates s-a încruntat. „Terminaţi cu prostiile, mai bine luaţi un sandviş cu parizer”, a sâsâit acesta cu un pronunţat accent reptilian.