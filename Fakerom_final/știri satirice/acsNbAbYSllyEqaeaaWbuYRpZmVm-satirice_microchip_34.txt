Mai multe organizaţii de protecţie a animalelor, dar şi organizaţii de protecţie a oamenilor, protestează de azi dimineaţă în faţa primăriei Bucureşti după ce, ieri noapte, hingherii au prins un vârcolac pe stradă şi l-au sterilizat şi microcipat.    „Dom’le, n-aveam cum să ştiu că-i om transformat în lup, că-i lună plină sau nu. L-am văzut pe stradă, arăta a câine lup, era destul de agresiv. Am pus laţul pe el, s-a zbătut un pic, făcea ca toţi dracii, da’ tot l-am prins. Păi cum aşa, să muşte turiştii care vin pe-aici”, a explicat şeful echipei de hingheri, Robert Acrişor. Problemele s-au ivit de dimineaţă când vârcolacul a revenit la forma sa umană şi a descoperit că nu mai are testicole şi, în plus, avea un cercel galben în ureche. „A fost, ca să fac un joc de cuvinte, ha ha, un scandal monstru. Noi, primăria, nu avem nici o vină, dacă-i noapate câine sau lup, trebuie ţinut în lesă şi cu botniţă. Asta e, dacă nu vine nimeni să-l revendice în două săptămâni trebuie să-l omorâm, ţăruşi se găsesc, slavă domnului”, a explicat un inspector din primărie.