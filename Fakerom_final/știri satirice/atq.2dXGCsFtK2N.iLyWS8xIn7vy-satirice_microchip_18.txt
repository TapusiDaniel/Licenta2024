În sfârşit, un robot 100% onest! Patronii unui important call-center din Capitală, care furnizează servicii de customer service pentru bănci, companii de telefonie şi clinici private, au dotat robotul telefonic cu un cip de sinceritate.     Acum, vocea neutră din receptor nu-i mai minte cu neruşinare pe apelanţi. Din păcate, nici mesajele pe care le transmite nu sunt cele mai fericite, spun angajaţii call-centerului. „În loc să zică ‘Pentru moment, toţi operatorii noştri sunt ocupaţi’, robotul o spune pe aia dreaptă: ‘Pentru moment, toţi operatorii noştri o freacă pe Facebook’ sau ‘Pentru moment, toţi operatorii noştri se uită la pornografie’. Vă puteţi imagina că e puţin jenant pentru firma noastră”, mărturiseşte Adrian Duduţ, Junior COF. Printre alte schimbări pe care le-a adus robotul 100% sincer: „Vă rugăm să rămâneţi pe fir” a devenit „Mai bine închide, fă-ţi o cafea, un duş şi emigrează naibii” iar „Acest apel va fi înregistrat pentru îmbunătăţirea calităţii serviciilor” e acum „Acest apel va fi înregistrat şi atât”.