După ce a dat o dovadă de prudență nearuncându-se ca alți lideri de stat mai fraieri care s-au vaccinat primii, președintele Iohannis s-a răzgândit și în privința vaccinării. După ce a primit o serie de informații de la specialiștii în domeniu, acesta a considerat că are suficiente cipuri în cap și nu mai are nevoie.    Președintele a comunicat medicului său personal că are deja două cipuri mai vechi, realizate de Electronica București, precum și o serie de cipuri mai moderne, inclusiv un octocore cu arhitectură pe 32 de biți, de-aia pare că gândește mai încet din când în când. Acesta spune că nu dorește să-și înlocuiască cipul vechi pe 32 întrucât nu se încălzește ca modelele noi. Totodată Iohannis a zis că nu exclude posibilitatea să se vaccineze în viitor, dacă dorește să-și mărească capacitatea de procesare, deși spune este puțin probabil întrucât a dovedit că poate să conducă țara și așa prost cum e. Pe de altă parte acesta recomandă românilor să se vaccineze întrucât cipurile în cap nu sunt un dezavantaj, dimpotrivă, oamenii roboți pot să ajungă orice în țara asta, inclusiv președinte, ca el.