În mare vogă în diverse publicaţii de pe internet, scrisoarea către poporul român a regretatului sfânt Iustin Pârvu a căzut pe mâinile naziştilor gramaticali care au şters cu ea de pământ, fără milă. “Conţine cel puţin trei greşeli gramaticale, un patriot adevărat nu ar fi făcut niciodată aşa ceva”, au spus aceştia.    Sfântul Ierarh Iustin Pârvu a fost unul din cei mai mari patrioţi creştini români, numele său fiind atât de respectat încât în unele părţi ale ţării se editează Biblii în care sunt povestite şi aventurile sale. “Cu toate acestea nici el nu a fost fără de păcat, ca dovadă, în scrisoarea sa există spaţiu între cuvânt şi semnul de punctuaţie, greşeală pentru care, într-un regim normal, nazist, ai fi trimis la camera de gazare”, au spus oamenii de pe internet.  De cealaltă parte, fanii celebrului duhovnic spun că, de fapt, scrisoarea nu-i aparţine lui Pârvu, că nu conţine informaţii preţioase pe care, mai mult ca sigur, le-ar fi introdus dacă ar fi avut ocazia. “Nu scrie acolo şi de buletinele cu cip electronic, adevărata lucrare a Satanei. Se scrie şi în Cartea Sfântă că, atunci când Anticristul va veni pe pământ, acesta se va insinua pervers, prin CNP”.