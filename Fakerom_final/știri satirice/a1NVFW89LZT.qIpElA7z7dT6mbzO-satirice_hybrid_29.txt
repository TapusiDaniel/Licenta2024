Turismul românesc primeşte o nouă lovitură după ce numărul turiştilor străini care au reclamat la poliţie că au fost muşcaţi de Dracula a crescut îngrijorător. “Ne confruntăm cu zeci de plângeri săptămânal, le e frică să iasă noaptea pe stradă”, spun reprezentanţii politicii.    Autorităţile sunt neputincioase în acest caz. “Am încercat să adunăm pe Dracula de pe străzi dar este foarte greu. Sunt pensionari pe lângă blocuri care-i dau de mâncare, când ne ducem acolo cu ţăruşul şi crucea încep să zbiere la noi, că e Dracula al blocului, că e şi el un suflet chinuit şi tot aşa”, explică angajaţii de la Administrarea Domeniului Public. Pentru eradicarea problemei cu Dracula s-au propus mai multe soluţii. Unele presupun strângerea lui Dracula de pe străzi şi mutarea acestuia într-un adăpost special, la marginea oraşului, unde oamenii cu sufletul bun pot să treacă să-i dea de mâncare sau să-l adopte. “Îl sterilizăm, îl vaccinăm, îi punem un microcip să ştim tot timpul unde este şi apoi îl dăm în grjia familiei”, spun ONG-iştii. „Aşa se face şi în ţările civilizate şi aţi văzut, ei au rezolvat de mult problema cu Dracula”.