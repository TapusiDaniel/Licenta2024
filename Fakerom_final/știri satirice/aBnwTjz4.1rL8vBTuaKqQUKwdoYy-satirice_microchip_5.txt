Proiectul de creare în mod urgent a unei forme de apă ce va putea fi folosită iarna în București, numită popular „Apă caldă” a intrat pe ultima sută de metri. Cercetătorii au trecut deja în etapa 3 a procesului, azi debutând primele teste pe oameni.    „Rezultatele venite din laborator sunt încurajatoare, oamenii expuși la apă caldă nu au avut reacții adverse care să ne îngrijoreze. Au fost câteva persoane care s-au fript un pic pentru că s-au grăbit, dar nimic grav.”, spune cercetătorul Decebal Popescu de la Institutul de Apă Caldă din București. Din păcate există și opoziție printre cei care ar beneficia de acest revoluționar tratament, aceștia aducând argumente ce țin de zona obișnuită a conspirațiilor. „Dacă te speli cu apă caldă te moleșești și astfel devii mai ușor de manipulat. Plus că se deschid porii și poate Bill Gates să-ți bage mai ușor microcipul sub piele”, explică un militant anti-apă din Titan.