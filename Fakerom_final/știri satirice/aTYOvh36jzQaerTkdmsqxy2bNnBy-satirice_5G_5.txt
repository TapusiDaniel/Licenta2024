În sfârşit, o măsură deşteaptă din partea furnizorilor români de telecomunicaţii! Sătui să le fie incendiaţi stâlpii de tot felul de hăbăuci adepţi ai teoriilor conspiraţioniste, aceştia vor rebrandui pe teritoriul României tehnologia 5G.     Noua tehnologie va fi numită de acum încolo „Sistemul Arsenie Boca”, iar antenele vor purta chipul celebrului semi-sfânt de la Mănăstirea Prislop. „Să-i văd acum pe nebuni cum le explică românilor că Arsenie Boca e cancerigen”, glumeşte Decebal Popescu, instalator Sistem Arsenie Boca la o companie de telefonie. „Şi măştile de faţă se vor vinde mult mai bine! Păi sârma din interior te ajută să-l prinzi pe Arsenie Boca, nu?”, jubilează Felicia Nicolae, farmacist. Primele telefoane cu capacitate Arsenie Boca sunt deja disponibile în magazine, mulţi internauţi susţinând că vitezele de transfer oferite de Arsenie Boca sunt de-a dreptul „divine”.