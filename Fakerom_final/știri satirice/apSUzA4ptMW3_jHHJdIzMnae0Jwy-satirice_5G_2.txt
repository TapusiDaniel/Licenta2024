Colegii de breaslă sunt solidari cu Neti Sandu! La scurt timp după ce vedeta Pro TV a anunţat că are COVID-19, mai mulţi astrologi de top s-au reunit pentru a stabili cine e de vină şi care ar putea fi soluţia.    „Suprapunând astrograma lui Neti pe astrograma virusului, reiese că cel mai probabil l-a luat de la o persoană născută în Gemeni, cu ascendent în Taur, care îi poartă pică de multă vreme. Ar trebui să evite călătoriile o vreme”, spune Urania, prima sosită în peştera secretă a astrologilor de pe muntele Giumalău. „Prezenţa lui Mercur în Vărsător arată că ar putea avea curând un pic de febră, indigestie şi sensibilitate la 5G”, adaugă vrăjitoarea Melissa, care i-a recomandat astroloagei nişte picături homeopate şi o reţetă de pe blogul Oliviei Steer. „De asemenea, să poarte căciulă, pentru că vine un front de aer rece”, a atras atenţia Busu, care nu se ştie exact ce căuta acolo.